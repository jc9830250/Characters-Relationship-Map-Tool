<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<!-- <link rel="icon" href="icon.png" type="image/png"> -->
<title>reading4</title>
<link rel="stylesheet" href="../main.css">
<script src="../jquery-3.3.1.min.js"></script>
<script src="script.js"></script>
</head>
<body>

<h4>文集卷四001-2</h4>
<p>校刻具茨先生詩集巻之四<br>序　　　　　　翰林院編脩王立道懋中著<br>送某御史提學校序<br>嘉靖丙申御史某君以─天子之命督學於某過予<br>而告之行予因止而觴之既而慨然謂曰夫古之所<br>以為治者四曰井田學校封建肉刑今亾矣獨學校<br>僅存焉耳古之所以為學校者三曰養老用師興賢<br>能今亾矣獨興其賢能而已故賢能之盛衰者學校<br>興廢之所繇也然賢能之盛衰者存乎敎敎之隆汚<br>存乎人─國家稽古建學師儒有専設之官守令有</p>


<h4>文集卷四002-1</h4>
<p>提調之職而又特簡御史以提督之責諸人也然位<br>下者弗尊事兼者罔功則御史之責於是為重以其<br>秩崇而職専耳夫以其崇秩與其專職宜遂有以風<br>一方甄異材彰化而底績以無負於─聖天子所以<br>育才命官之意而御史乃或有不然者自予為諸生<br>時歴數御史方其未至也諸生率群聚稱曰是某也<br>某藩之名士也─朝之賢御史也誠屈服之矣至則<br>其賢而可稱者二三耳而其揚揚出入美食安坐徒<br>以呼唱震眩市里者比比也言敎而威惕馭諸生若<br>束濕然使豪傑扼擥志士喪氣即有異能不能自表</p>


<h4>文集卷四002-2</h4>
<p>見而若人者又何以能得異能也則學校雖名存不<br>其廢乎今子之簡而為御史也名士也其又簡而督<br>學也賢御史也諸生他日稱賢而可師者子真其人<br>矣然予竊有說焉夫以御史督學校其責誠重然其<br>業則文章也其相與從事則諸儒生也無簿書之勞<br>無錢穀甲兵獄市之擾故其治順矣責重者化易究<br>治順者勢易行而職是者猶或難之夫亦未加之意<br>而已大抵正躬以立其範故士無辟衷審好以定其<br>趨故士無詭習精鑒以程其才故士無惰修隆禮以<br>養其氣故士無卑節如此而復崇之以寛大待之以</p>


<h4>文集卷四003-1</h4>
<p>優游則所以成一方之賢能以為他日之用者其功<br>不亦偉乎某曰然是忠告也可書遂書以為贈<br>擬九卿會餞少司馬劉公搃制三邉序<br>少司馬劉公傑魁文武才也以─天子之命出搃邉<br>事諸公卿於其行觴焉客有言於劉公曰中國與夷<br>狄異治也内與外異任也民與兵異御也以民御兵<br>則無威以内任外則罔功以中國治外國則亂也夫<br>政以一之刑以防之禮以約束之撫其良而戮其弗<br>若此治中國法也欲以施諸夷狄得乎是故其治異<br>也上古之將君推轂而遣之分閫而授之其在軍君</p>


<h4>文集卷四003-2</h4>
<p>令有所不受惟是故能行便宜而責成功焉今且兢<br>兢焉畏文吏之繩其後見可而不為之所謀擇利而<br>弗乗其機苟以無事而可其功幾何此以内任外之<br>弊也民柔而易馴令而不犯故可煦嫗字之若赤子<br>然兵驕則不戢威行如流故曰威克厥愛允濟此御<br>兵術也愚聞而疑之曰客之說其見於古而未見於<br>今者乎意者其守而未廣乎夫古者天子守在四夷<br>以為天地所覆載不以其地逺而别異之其無棄物<br>雖鳥獸罔不咸若况於夷狄乎是故限以山川嚴其<br>疆域即政也來而禦之即刑也慕義而朝則撫納而</p>


<h4>文集卷四004-1</h4>
<p>賓接之即禮也奚在其非中國治也夫仁人之兵上<br>下一心三軍同力若子弟之扞父兄何則情有以相<br>感也語曰視卒如愛子可與同生死故威有所必行<br>恵有所必用體其情而恤其私寛绳尺而畧小過故<br>水清無大魚察政不得下和此班生之所以語任尚<br>者即將體也况夫邇者狂卒倡禍變至再起雖甫就<br>寕輯而上下之情未孚漏魚逸獸猶累足側目於行<br>伍之間此非崇以寛和撫以惠愛而徒威以鎮之即<br>愚見其不能安也故御兵猶御民治外國猶中國愚<br>以為非異也雖然客所謂内外異任之說則得之矣</p>


<h4>文集卷四004-2</h4>
<p>此李牧之所以成功於鴈門而魏尚之所以不能久<br>於雲中者也雖然─明天子在上公其可無慮矣劉<br>公聞而是之遂書以為贈<br>送王延亨知道州序<br>余嘗竊疑今之世吏治鮮成績而循良之化環數千<br>里未或一二覩者豈誠長民者皆非其人意亦賢哲<br>之典刑日逺無所感慕以興起而則效之云耳况夫<br>喜怒操縱之任情玩好財賄之動欲不然則束縛於<br>期會簿書之繁折困於迎將奔走之勞又皆足以亂<br>其慮而怠其氣乎是無怪乎治理之弗振也夫頺波</p>


<h4>文集卷四005-1</h4>
<p>流俗因循苟且之餘雖賢者或難於自反風聲之所<br>激名教之所裁則雖中人亦知自力於善詩曰高山<br>仰止景行行止盖游曲阜之里者觀其揖譲與其金<br>石絲竹之和則必不敢為讒慝嵬瑣之行吏武城宰<br>單父則必惕然懐言偃子賤之餘澤而隂沮其不肖<br>之心殘賊之政若是者固皆有以啓其景仰而興起<br>其朝夕之思也何則古之聖賢其休光懿美勒諸箴<br>銘傳之圖史猶足以垂憲立則為修德宣化之助而<br>况乎入其鄉撫其民以日覩其遺躅而想其風烈者<br>乎設革而招之射雖巧拙異藝强弱異力要之未有</p>


<h4>文集卷四005-2</h4>
<p>背的而注矢者其凖立也余同年王君延亨為太學<br>録既滿考冢宰上其最乃擢守道州夫道州濓溪周<br>子之故里也而又唐陽公之所嘗治也入其鄉彷佛<br>曲阜之瞻焉撫其民宛乎武城單父之遺焉其所望<br>以為高山景行以興起而則效之者將不在是乎其<br>於為政也有的矣他日聞有治民如家拙於催科而<br>勤於撫字者必道之治也推所學以淑斯世厚於得<br>民而惸婺咸被其惠者亦必道之治也王君文雅而<br>明達才足以充其志有堅慎之操其敎蕪湖敎太學<br>皆籍籍有聲其往而紹二賢之休不逺矣且陽公</p>


<h4>文集卷四006-1</h4>
<p>為刺史也自太學往而君亦以太學往其迹又有甚<br>類者惜余服官史局不能相從以徜徉濂溪之上而<br>咏歌其風月也於其别是故不能已於言<br>擬諸公卿郊餞少司空林公遼東勘事序<br>廼嘉靖乙未遼陽廣寕士卒相繼困辱撫臣亂我<br>天子邉事事聞─天子曰是必不皆亂亂且有原朕<br>亦何憚用師顧弗忍以數悍卒故横傷我無辜民古<br>於夷蠻戎狄猶不妄斧鉞况兹守邉士何非朕赤子<br>弗一訊而曹誅之亦弗忍也惟爾左右臣其姑為朕<br>往省諸於時大臣疏四三人以請　天子曰命某則</p>


<h4>文集卷四006-2</h4>
<p>我少司空小泉林公也公行諸公卿咸出祖張上東<br>門外酒未半有執爵而言者曰古者兵無官蠻夷猾<br>夏寇賊姦宄乃悉以屬士師其在唐虞則臯陶其人<br>也命詞曰惟明克允天子欲復唐虞之化以臯陶之<br>事屬公公其祗哉或曰是固未盡司空在漢唐為三<br>公官唐憲宗討淮蔡惟時裴度以司空往視師蔡平<br>乃入鎮撫其人蠲徳滌罪除蔡之苛法與俱新蔡人<br>恩之故昌黎作碑多其功公司空也─天子其以晋<br>公之任授公使公廣延周咨相擇便宜綏兹遼土罔<br>不底定用媲晋公休或又執爵而言曰今─天子考</p>


<h4>文集卷四007-1</h4>
<p>禮定制一弘前模五材彚集百工飭作公之攸司實<br>於是乎在乃釋此而以境外之事屬公此天子知公<br>擇能而使也公其朂哉或曰是亦未盡若知司空之<br>職乎其大在居四民時地利其細在董绳墨規矩使<br>中則禁竒衺使無非彛懲游惰均稍食使安分守辨<br>其良賤與能不能使無枉才若是則天子之所以命<br>公者可知也其欲公以是而施諸遼人乎是行也布<br>令宣化使耕廛出入咸復其所則四民其居乎修其<br>疆理燮其隂陽以宜其土俗則地利其時乎申─國<br>家之憲令犯上者誅首禍者族有常無赦其諸規矩</p>


<h4>文集卷四007-2</h4>
<p>绳墨以正之者乎昔之呌囂而跳梁者咸屏息受約<br>束莫復敢有佚志焉其諸禁其竒衺者乎獄必以情<br>誅必當罪刑其故而宥其小過殲其渠首而不及於<br>非辜若黒白一二截然無差其諸辨其良賤與能不<br>能者乎修屯田之利驅其卒使隸農冬夏衣廪予無<br>失時其諸懲游惰而均稍食者乎若是則天子之所<br>以命公者可知也公遂起而應曰然某其敢不敬共<br>天子之命若臯陶裴度之事竊非某所及也請書之<br>遂書以為公贈<br>賀邑侯萬楓潭奬勸序</p>


<h4>文集卷四008-1</h4>
<p>夫史所以勸善而懼淫也古者列國各有史官若丘<br>明倚相之儔卓哉邈矣漢以來廼獨稱司馬氏是時<br>郡國上計先上太史用能網羅放失叅以石室金匱<br>之蔵以明天人之統覽得失之故闚興廢之端綜禮<br>樂之用勒成一書垂法来世盖非特子長之良於史<br>抑亦有所考信博而能徵者也我─國家倣古置官<br>其於分職詳矣每歳臺臣疏其屬而─廷遣之以代<br>時巡比竣事廼以其所受命─復而一方之治緩急<br>進退藩臬郡縣之吏賢愚才不才皆料簡其實而以<br>聞於─天子然則今之太史日執筆─天子左右其</p>


<h4>文集卷四008-2</h4>
<p>於四方之事可無須郡國計上而知而内臺之屬其<br>職與太史常相通為一故譽成則番君以永其芳訾<br>行則屠伯以流其惡榮辱止乎其身善滛垂於千禩<br>斯─國家所以馭世之大權而正百官之軌也余竊<br>恠子長之史漢興已七八十年而循吏一傳獨靳靳<br>焉豈亦未得其人歟將郡國所上有遺德與夫以一<br>計吏之微其好惡取舍良亦無當而遂欲書而傳之<br>此遷之所慎而不敢也不然則計簿具文安得獨弊<br>於孝宣之世乎今内臺─天子所任耳目之臣職親<br>而權重故其情必有所不忍負出有諭告之詞入有</p>


<h4>文集卷四009-1</h4>
<p>紏察之令故其志必有所畏以有畏之志挾不忍負<br>之情則其道常直而於言信此其所論賢愚才不才<br>正太史氏之所宜考信而書之以為天下勸懼者也<br>楓潭萬侯以歳庚子來令吾錫潔廉惠和有古循吏<br>之風踰年民安其政士服其敎侍御歴城趙君是用<br>表章其賢以勵屬邑而余適蒙─恩歸省又深知侯<br>盖喜侍御之得人而能為史氏助也夫以采摭於郡<br>國之吏既不若内臺之可信而内臺之可信則又不<br>若親得之於所見聞此余之於侯所以不容無言已<br>他日復歸執筆書一代循吏非侯其誰與惜乎余無</p>


<h4>文集卷四009-2</h4>
<p>子長之文而病其弗傳也趙君嘗儲英中秘有館閣<br>之雅其必更以是諗之諸同志者<br>擬六卿送衍聖公慶─賀禮成東歸序<br>予自童丱誦法夫子竊幸吾夫子之道之行雖不能<br>及其身而卒以淑萬世既得備觀載籍又益幸吾夫<br>子之道不獨以淑諸人而因以澤諸其子孫盖古今<br>稱世家者率推先孔氏而孔氏亦世有聞人以無隳<br>吾夫子敎者子思而下可數也其在戰國時則有若<br>齊相白時則有若魏相子順時則有若秦博士鮒之<br>非吾夫子裔耶其在漢時則有若大將軍延年也太</p>


<h4>文集卷四010-1</h4>
<p>常臧也大夫安國也僖也褒也融也之又吾夫子裔<br>也其在唐時則有若昌宇也振也巢父也戣也戡也<br>温裕温業也之又吾夫子裔也吾所知知猶未如孔<br>氏加詳然亦皇皇乎盛矣諸凡德業聞望與其履歴<br>之終始今具在史氏曰某為孔子如干代孫者無虚<br>策焉噫蔑以加矣予又觀歴代所以象賢之典至宋<br>愈盛而孔氏子孫之望於宋者不加多或弗及焉者<br>抑又何哉此殆氣數適然也然猶有若道輔者若傅<br>者若端者兹亦未為乏人矣我─國家稽古右文─<br>高皇帝闕里一祀為萬代首政儒道之振於今烈焉</p>


<h4>文集卷四010-2</h4>
<p>繼復建爾上公永世無極至於─列聖之所尊崇皆<br>視宋殊絶然而孔氏輙又不得如道輔者二三人以<br>其直道正節出為─朝廷光又何也予觀今世之人<br>雖甚强戾無道然入吾夫子廟而覿其遺像未有不<br>肅然敬者士有道鄒魯之風雖愚無知聞之輙欣然<br>向往何哉道固然也今天下不問海内外竊吾夫子<br>之緒敎以顯其身以為─朝廷用者何可指數而孔<br>氏子孫顧獨泯泯豈皆服吾夫子之道以自淑已乎<br>保身全名以養高而無當世意乎見今世仕者僅以<br>希世干禄謀身及家而耻與俱乎抑時未可乎遺世</p>


<h4>文集卷四011-1</h4>
<p>獨善其殆非吾夫子意也不然其亦可以出而仕也<br>况今─天子更化善治方大有為雖庸才下位皆知<br>自奮策而孔氏子孫顧獨不一見其又吾夫子意哉<br>今公之自─京師而歸也其既有覩矣歸且為諸孔<br>氏子若弟言之矣其當有奮而為─朝廷用者視漢<br>唐兹僅僅矣予固將慶孔氏之有人而又以賀─國<br>家之盛治也於是乎書以為贈<br>送李大夫擢貳松江序<br>余暇過全子汝禮而語政全子曰今之郡縣猶古也<br>而州非古也其必兼置之何也余曰是難之也盖其</p>


<h4>文集卷四011-2</h4>
<p>地阻要而民雜或夸竒負氣以縣則權輕而下玩之<br>以郡則賦弗給也故中而為州者難之也其長吏必<br>秩五品爵大夫有郡之權而奉上之費不大侈於縣<br>庶幾俗定而財易供全子曰今之序最而陟良者率<br>自州長史而使貳郡則位益崇然而失專達之職矣<br>夫專達者制宜而掣肘者妨政位崇抑亦有崇任焉<br>是優之乎曰優之郡猶州也諸錢榖訟獄爼豆軍旅<br>與文移賔使之往來必其長吏身之貳之所事事成<br>事爾或疑而以諮沓而分之理者無幾也而毁譽成<br>敗又弗貳責焉是其勞逸難易相什伯矣夫佐鬬者</p>


<h4>文集卷四012-1</h4>
<p>不賁諸而勝其掎角易也佐庖者不易牙而調其割<br>烹易也而謂不優之可乎是故任不期小大期於得<br>職政不期彼已期於宜民全子曰然則吾鄞有李大<br>夫者仕而守易易劇州也其難與邇擢而貳松江矣<br>松江大郡也其優之與曰然古今人言勢理相遼絶<br>者必曰燕越何則其道逺其風氣殊其嗜欲亦殊若<br>參商然雖今之易非古之易不猶有荊卿之流風乎<br>其慷忼悲歌不猶有丹之遺敎乎抑畿之内州也畿<br>之内州其錢榖訟獄爼豆軍旅與文移賔使之往來<br>颷至雨集毁譽成敗朝舉而夕上徹其不與他州等</p>


<h4>文集卷四012-2</h4>
<p>明矣而李大夫又鄞士也越人而燕庸之不甚哉其<br>難歟全子曰夫松獨非畿之内郡乎哉余曰不然南<br>北之殊乆矣生同聲長同情可以達言語通飲食者<br>惟吳越則然故以越治吳辟之以水治水也雖畿之<br>内郡固習之也而又貳焉微李大夫之才且賢吾猶<br>宜之廼今以李大夫往不猶以賁諸佐鬬以易牙佐<br>庖者乎甚哉其優之矣全子又曰夫李大夫老成而<br>敏特是其在易也多殊政焉蔽寃獄堤決河崇儒術<br>盖三載而旌而明之者相望也是可謂能易其難者<br>矣而以貳於松雖李大夫有弗自信其優者歟其行</p>


<h4>文集卷四013-1</h4>
<p>有弗樂者歟廼其僚陸君方為請贈言於予予病未<br>有以應也書此遺之可乎曰可<br>玉河小稿序<br>玉河小稿者予同年吳水部子誠所為詩若文也吳<br>子居玉河之壖與予宻邇故稿名焉我─皇上統御<br>肇修典禮罔不惟古之稽鴻規懿矩丕振百代惟兹<br>臣工亦罔不殫慮罄力奔走承事盖大者─郊─廟<br>其次宫館池籞翼然並新于時冬官之屬視百司為<br>難而選任亦重必擇强幹明敏有心計者廼能其官<br>而子誠又乆試政遂擢主水部既拜─命諸吏魚貫</p>


<h4>文集卷四013-2</h4>
<p>立庭下持紙求署貨有局材有塲賈輸商販輦積以<br>須惟時良苦雜入並緣為姦或依倚權貴請屬無厭<br>根盤絲棼不可以耳目理不可以軌法裁又百工旁<br>午月會日給歛有度而散無恒攻木者徯斵設色者<br>需繢一不繼則主者以為玩慢不舉職間有所紏讁<br>以警動其餘吳子用是益恪勤於官出入恒無寕暇<br>時然性獨喜為文辭懇懇不懈夫文主於志輔於氣<br>志定而氣完則其思不涸其詞雍容蔚然而有章粹<br>然而不叛於道今且求之龎雜倥偬之中其成鮮矣<br>余竊觀世之學者其始賾探竒搜皇皇然日若不足</p>


<h4>文集卷四014-1</h4>
<p>騖精游神擷華摛英期以文章名家追古作者一出<br>身仕輙盡捐其所業不啻弁髦何哉彼其志氣思慮<br>誠有所拂亂而沮奪之也又仕者率尚吏事厭文學<br>或操觚簿書之間以詞藝自見則衆皆指目之矣今<br>子誠既已陟仕籍官劇曹不為所拂亂沮奪以捐其<br>故業而其蔚然粹然而可觀者皆得之龎雜倥偬之<br>中夫人所優游以求之而不能至焉者也於乎是可<br>不謂好學而文篤志而有立者哉時子誠門人某将<br>梓其文以行聞余言請書以序<br>玉堂麗藻序</p>


<h4>文集卷四014-2</h4>
<p>玉堂麗藻者沈君德夫合同館諸君子所贈行之詩<br>而名之夫詩之作也所以咏歌嗟歎以抒其中之不<br>平者也非是則無所為詩今─國家清夷衮職靡闕<br>而德夫以諫臣乆次進丞大理於南寺以秩則卿貳<br>於司諫為崇以務則請讞於封駁為簡此─天子所<br>以旌言責之臣而優其敘者也而吾同館諸君子廼<br>猶有不平於中而不能已於言者何哉惟─皇上御<br>極十有四年乙未既廷策多士而賜之第矣復親試<br>於文華殿拔其什一發中秘之蔵群四方之彦以資<br>其多聞而淬勵其德業其游未嘗晨夕間盖驩然甚</p>


<h4>文集卷四015-1</h4>
<p>相得也又明年乃各授以職前後職諫垣者凡七人<br>德夫與焉然不三數年五人者已相繼補外其猶得<br>以正言直氣與余諸史氏日執簡─天子左右者惟<br>德夫與任君登之二人而已則諸君子於德夫之徃<br>也雖其秩崇其務簡知─天子將由是而遂大庸之<br>而於聚散盛衰之幾能不重有感於中而慨然為之<br>不平矣乎是故其辭和而不昵怨而無誹有悠長之<br>思焉其所發者真也抑金陵我─皇祖之所經營環<br>長江以為帶鍾山石城嵂屼而盤踞俯秦淮之清流<br>覽其土風六朝之墟於是乎在前瞻牛首矯若天闕</p>


<h4>文集卷四015-2</h4>
<p>徘徊東山憮然安石之想憩鳳臺臨鷺洲而悵太白<br>之雄才不復作也則所謂江山之美觀游之樂又孰<br>有如金陵者乎余江左人也往嘗數數為諸君子道<br>之未有不躍然願往者而德夫顧又獨先焉丞之職<br>於諸卿佐既若無所事事而地之所遇又足以寄其<br>耳目而適其餘閒此尤諸君子之所深羡也語有之<br>在心為志發言為詩諸君子寤寐金陵之勝而不可<br>得至故因其不平之懷而并發之其於江山之美觀<br>游之樂無不三致意焉盖詩之志也乃德夫固曰啟<br>諸君子之志者余也授之巻使序其端</p>


<h4>文集卷四016-1</h4>
<p>送同邑張掾序<br>文中子曰吏而登仕非古也愚竊以為不然古之官<br>人惟才是索不問其類雖以春秋戰國之敝而此意<br>猶存故管夷吾取盗二人趙文子所舉於晋國之士<br>七十有餘家皆筦庫也吏而登仕不猶愈乎後世有<br>廉孝明茂之科至於品以中正制以策舉崇以生徒<br>進士盖其用重則其取嚴故非其類者徃徃見擯於<br>流品所從來舊矣而非其類者亦輙謂清資要秩没<br>身不復可致多不自貴重顧藉故士益尊而取之而<br>用之其法益峻其指益嚴其雜流不得與士齒者獨</p>


<h4>文集卷四016-2</h4>
<p>吏乎哉然則吏而登仕猶古也其擯而不叙者非古<br>也─國家法古為治官人以才非類者多得效用故<br>吏之仕其途稍廓焉予觀今天下之大若藩臬若州<br>府縣其在州府若縣者又有若學校倉徼傳獄之微<br>皆有吏其滿考無過者皆得至於─京師其在─京<br>師若館閣以至於部府寺監凡設官之所又皆有吏<br>其又滿而無過者則遂得官帶歸鄉里計日而得官<br>焉盖其人非必雄俊明博苟僅如中人者他日皆一<br>官也然予觀今之吏其自藩臬府州若縣學校倉獄<br>傳而得至於─京師者常什一其自─京師若館閣</p>


<h4>文集卷四017-1</h4>
<p>部府寺監諸設官之所而得冠帶以歸其鄉里者常<br>什九何也譬如為山其功已半則必不肯舍其積年<br>之勞而苟於一旦至於冠帶以歸其鄉里而猶不得<br>官者宜又寡矣此則猶一簣未成而棄之也而或者<br>猶為之夫以積年勞之一簣未成而棄之其愚智可<br>知也已故書之以為吏朂使無以非類自嫌以一簣<br>棄成功也<br>老子煉丹圖序壽陳翁志槐六十<br>老氏之說與吾儒異指而為長生乆視之學者多祖<br>之然古之所以長生乆視者修其身而已後世乃有</p>


<h4>文集卷四017-2</h4>
<p>吹呴呼吸之法以吐故而納新又其後也則為黄冶<br>變化陋矣黄治變化云者今之所謂丹也吾鄉陳翁<br>志槐年六十適自江南來視其子户部君於京師户<br>部君謀所以為壽因得所謂老子煉丹圖者夫老子<br>信古之得道仁人長生而乆視者然余觀聃所論道<br>德五千言以及莊列諸子之所稱述皆修身之說耳<br>今此圖一翁弁顙而孺子色凝然盤屈坐目光内注<br>息深深若有所俟而其旁藥物水火烹治之狀種種<br>具者謂所鍊丹也則無乃有不類者與取世俗之術<br>之陋者而附麗古之真人此方外之士神其說以眩</p>


<h4>文集卷四018-1</h4>
<p>天下不足論也然圖者之意抑有可得而推者老子<br>之所謂丹豈夫黄冶變化之謂哉一以持之精炁神<br>以和之是其物不假於藥石也嗇以治人事天慈儉<br>不敢為天下先以為寶是其用不資於水火也虚静<br>以觀復雌黒辱以為守無為以為為是其功非有烹<br>治之節度也由是極於道德妙於玄反其嬰兒而老<br>子之丹於是乎在矣斯所以能長生而乆視者也然<br>道德之屬不可得而圖也圖其所謂藥物水火烹鍊<br>者而象之則頌禱之義其有章乎盖余嘗見世所圖<br>彭祖觀井者既寘木井上縱横若積而復絙其身於</p>


<h4>文集卷四018-2</h4>
<p>旁之大樹此豈誠然哉明祖之愛重其身若此耳聃<br>與彭皆養生家所宗今其圖亦大類求聃以丹求祖<br>以井二者皆失也觀者要得之象外而已余又觀陳<br>翁貌古而氣和愿而能仁其意謙然不競於世其容<br>寂然不擾於欲年既六十而視聴步履日以聰明便<br>利盖已庶幾能修其身者而余又申之以圖之意焉<br>翁將犂然有當於心則益求老子之丹而服之則於<br>長生乆視乎何有此亦户部君之意也余與户部君<br>同年而戚故為推而序之且以質之諸歌詠者<br>萱節圖序</p>


<h4>文集卷四019-1</h4>
<p>俞君汝成既第進士將遂以是歳夏六月乞差便省<br>其友為繪萱竹為圖系之詩歌使歸以壽而以諗於<br>予予曰善頌者必取類取類者必依其似頌而不獲<br>於義君子以為謟且誣也昔者屈平之作離騷所稱<br>多荃蕙蘅蘭辛夷杜若南國之詩取蘋蘩焉夫有明<br>信之志必象其潔而山谷澗溪芳烈之物於幽人之<br>貞固宜之今斯圖也而以壽逺於取類矣曰不然汝<br>成兄弟盖幼而孤母楊屏處一室中伶仃寒苦無族<br>姻之托又仰有舅姑日藉以共養提五七歳童子而<br>與共門内外之事生人之憂莫慘於此矣然母以貞</p>


<h4>文集卷四019-2</h4>
<p>信之操持之廿餘年而無貳慮生有養死有葬賔婚<br>百需十指具給字二子而教之曰必毋隳乃父之訓<br>雖丈夫之節不烈於此矣今汝成獲第而歸也驅車<br>而入里閭聲光燁燁動人耳目冠帶珮舄上堂奉巵<br>酒為壽母子相歡視廿餘年所經已恍若隔世事其<br>伶仃惸獨之憂有不遂釋然者乎鄉人之相與語曰<br>此某之孤也而母之節益大章明於時夫世之言忘<br>憂者必於萱言節者必於竹則斯圖之所取類也舍<br>二物其奚以哉抑竹直而不倨外澤而中虚形中規<br>聲中律吕盖風人嘗以比德於君子焉母素善敎夫</p>


<h4>文集卷四020-1</h4>
<p>既以節自成其身其又將益充其類成汝成以君子<br>之德而終其令名不然猶母之憂也而安能忘諸予<br>既與聞斯圖之義會汝成以序請遂次第其語而書<br>之<br>趙東浦暨吳安人雙壽叙<br>上海趙翁於嘉靖戊戌為七十之年厥配安人吳如<br>之而加二焉先是子成將歸為壽於誕辰以語其同<br>年王子王子曰嘻夫禮行於朝而民若德禮行於鄉<br>而民肅敬禮行于家而民作孝黄唐養老之政邈乎<br>罔質之矣記禮者率于虞夏商周詳焉而首曰有虞</p>


<h4>文集卷四020-2</h4>
<p>氏有虞氏則四代其昉也先王所以一庶政殖兆民<br>風四國淑百世者皆於是乎基之是故其化逺其澤<br>施於無窮則養老之禮隆之矣禮失而治衰故天下<br>有遺年者於以期民之孝敬而若德不亦難乎四代<br>上庠更老之政後世既無以稽之猶幸或存者惟鄉<br>飲禮耳然今之鄉飲非古也其輿合而齒尚盖彷彿<br>先王之意云故賢者修之以式治衆庶則之而成教<br>仁孝興行始乎鄉達諸天下繇此其訓也孔子曰吾<br>觀於鄉而知王道之易易也不其然哉不其然哉然<br>今郡邑不皆良大夫則鄉之舉也往往賔夫愿人耄</p>


<h4>文集卷四021-1</h4>
<p>老而几豆之或儒衣冠而閭市行者顧軒軒然西北<br>位斯德而齒者有不欲揖譲其間而其究亦為虚文<br>耳矣夫老也養不於朝齒也飲不於鄉則孝子之欲<br>親其親老其老者始各謀其時以為親壽而比黨之<br>人因合會羞飲焉以重其年盖朝失而索諸鄉鄉失<br>而成之家其流然也矧今─天子躬化導民明詔每<br>下輙求天下之老肉帛之而有司又時舉飲于鄉以<br>祗德意布常憲所謂朝與鄉之失殆稽古四代之政<br>而漸復之矣又奚家焉之足云壽矧今有位於朝者<br>率以滿考或未滿考而─天子下推恩之令例皆得</p>


<h4>文集卷四021-2</h4>
<p>封錫于其父母子成既有位矣而親之年適又相值<br>也其尚冀朝夕獲封以為親榮昭─天子之寵命而<br>曷為以私是圖抑亦使里有慕邑有漸焉家是以各<br>親其親人是以無犯齒其無乃非飲食之謂嘻是敎<br>之寓也夫能不忘─君寵忠也舉以榮親孝也有親<br>親之教焉仁也一事而三物成謂此類也夫既趙子<br>以請乃書而歸之<br>敕封孺人茹母楊氏七十壽叙<br>余觀天地之氣屈伸消息猶循環之無端故其散於<br>萬物也厚薄盛衰遲速强弱亦雜出而不齊夫豈獨</p>


<h4>文集卷四022-1</h4>
<p>氣之不齊將造物者亦有所靳而不輕畀之以其全<br>與抑亦使人有不可測者與故或厚焉而薄或衰焉<br>而盛其遲速强弱也亦然有得失之幾有終始之變<br>語曰松栢之下其草不殖此得失之幾也易有泰有<br>否有剥有復此終始之變也夫寒暑晝夜自天地猶<br>不能以常而况於人乎是故智士觀物而知微賢者<br>持盈以慮逺不强其所不可齊亦不妄意於其所不<br>可測而修已立德以俟其自至則造物者之於我將<br>亦有輔其所不能增益其所不足以厚吾終以大吾<br>之所得者矣噫此果造物者之有意與抑其理然也</p>


<h4>文集卷四022-2</h4>
<p>吾鄉茹君節菴嘗以英才偉志有聲庠序問比登甲<br>科為名進士筮仕為良吏而棲遲於州縣之職藩臬<br>之佐者若干年不克竟其所施設窺其意常若有齟<br>齬詆挫之疑嫉俗之憤而人亦數數為君弗平然至<br>于今而君之家聲日益光大有孺人之壽考焉有三<br>子之負荷焉有諸孫之绳绳焉則夫所以棲遲齟齬<br>於君之身固造物者將有以厚其終大其所得而故<br>靳其全示人以不可測者也夫以君之才力使少自<br>矜飾或有所附離如今之人則其仕未必不即達其<br>歸而休也未必若是遽然挾其能以與造物者争衡</p>


<h4>文集卷四023-1</h4>
<p>則所謂天定勝人之說將必有在其身之不能恤又<br>安能以其餘遺其身後而啟無窮之休耶信乎氣之<br>所鍾必鬱而盛物之所虧必有待而完以吾觀於茹<br>氏盖鬱而有待者也其澤未艾也歳辛丑三子者民<br>澤民望民瞻以孺人壽七十徵余文以祝余聞孺人<br>宦族子事節菴君夙有婦道又慈恵善訓諸子孫皆<br>雍雍觀法其致壽考盖又非偶然者故為書是說以<br>歸之使知節菴君之善遺而孺人之得于天者方未<br>已也<br>擬重刋文章正宗序</p>


<h4>文集卷四023-2</h4>
<p>夫自孔子没而斯文湮六經之道熄而微言絶數千<br>百年之間所謂鉅人宗工以文章鳴者盖彬彬焉然<br>而盛衰存乎運醇疵存乎道精粗存乎功則其高下<br>取舍殆有不能逃於尚論者之衡權矣今夫三代皆<br>文人六經皆文法而君子以為不然豈非至文不華<br>德立而言該者哉是故其中粹以和其外燁以光不<br>期於文而天下後世莫復以文争雄焉自今觀之或<br>播告以暢旨或敷陳以析義或紀載以該往或咏歌<br>以揄情旨暢則民可明也義析則變可盡也往該則<br>故可覈也情揄則志可章也然豈有意而為之哉如</p>


<h4>文集卷四024-1</h4>
<p>日月之光華如星辰之經緯繁麗如雲霞朝夕之瓌<br>竒絢赫倏忽萬状莫非自然而然故聖人之文天之<br>文也乃若後世之所謂文者吾惑焉非絺繪藻飾悦<br>耳目以為佳則或剽盗陳言熟爛可厭非窮探冥搜<br>為荒唐不經之語則鄙俚而無足觀而不然者又或<br>鈎章棘句竒澀聱牙險讋神鬼高嫓皇墳務以劌目<br>鉥心駭眩愚俗而實則假艱深文其淺近夫是以言<br>愈工而道愈離作之愈多而不可以為文之正也豈<br>六經之外三代而下獨無文乎抑亦氣運致然人不<br>得而與也雖然河海之深挹流者不一源而取潤日</p>


<h4>文集卷四024-2</h4>
<p>月之照遡光者隨小大而皆明聖人之道猶之河海<br>日月也故學術之士詞藝之賢以其明資博識宏才<br>雅思操觚搦管亦往往而有得焉雖醇疵異致精粗<br>靡一苟掇其精而采其醇要之不詭於六經云爾斯<br>於河海為正源於日月為正明而聖人之所不棄也<br>然代存制作家傳簡冊汗牛塞宇實浩以繁懼覽者<br>或昧焉矣迨宋儒真德秀氏乃獨於兹而究心焉於<br>是盡取古人之文自春秋以歴漢唐掇而采之於詩<br>則又上及順則之謡解阜之歌以詩書所軼存乎古<br>也序以世次體以類分而捴其凡例有四為辭之不</p>


<h4>文集卷四025-1</h4>
<p>可以已也故首之以辭命為議之可以見天下之心<br>也故次議論為古記事之别有史也故次叙事為詩<br>所以言志也故以詩賦終焉夫則其辭命可以明民<br>法其議論可以盡變效其叙事可以覈故模其詩賦<br>可以章志四體具而天下之文無餘法矣而必皆依<br>於古不繆於先王合於六經而庶幾哉為載道之作<br>夫是以殊世並美異人同工麗而不靡近而指逺高<br>不淪於虚竒不過其則約而盡豐而弗餘一展巻而<br>諸子心之精言之華皆於是乎在間又識其下方以<br>明取舍之意而捴其集以文章正宗名焉於乎是可</p>


<h4>文集卷四025-2</h4>
<p>以見西山之用心矣曰宗者以見其猶日月之明河<br>海之源曰正者以見其非旁流末光而天下後世之<br>欲為文未有不由之者匪是悉邪也不可以為宗也<br>是以至于今而業文者宗焉其利博矣顧其版乆漫<br>缺訛舛則亦未便覽觀遂出而重梓之而書其說以<br>序<br>擬金臺八景詩序<br>夫金臺古幽冀之域我─太宗以神武紹業用定厥<br>都是誠上游之地而天下之首其山川綿亘逶迤盤<br>峙兀業内拱外障風凝氣結入而守之足以朝萬方</p>


<h4>文集卷四026-1</h4>
<p>壮─皇居出而用之足以震逺邇撫戎狄殆天設之<br>以貽我國家使建不抜之基以恢千萬世之業者也<br>夫負百二之險其地固乗建瓴之勢其形便地固形<br>便斯王者之所以制天下而威不軌者也周詩有之<br>曰瞻彼洛矣維水泱泱在商頌曰商邑翼翼四方之<br>極夫是以能固家室而保後生焉豈非其處勢使然<br>哉予始至京師得觀所謂金臺八景詩者竊怪其不<br>能揚國靈頌─皇業而區區於雲山雪月之觀游望<br>之樂咏之歌之其無乃非商周詩人之意也乎噫是<br>可知也夫務德者遺險守道者忘力故盛世多逸情</p>


<h4>文集卷四026-2</h4>
<p>危時無易語昔召康公作詩於成王之時其首章曰<br>有巻者阿飄風自南此固不聞其有誇侈之情而張<br>大之語而今莫不以成王為令主康公為賢臣者何<br>哉惟其時而已我國家隆德顯治方將逺駕唐虞成<br>周之治歌似有所不屑焉者然存此詩以備採擇亦<br>以少續巻阿之歌云<br>擬重刋大學衍義序<br>六經群聖人之作後之言學與治者必稽焉學殊方<br>而協一治亦異則而同歸盖雖有内外本末而實相<br>為終始體用出入未有語治而不根於學語學而不</p>


<h4>文集卷四027-1</h4>
<p>及於治者也然不繇其序則渙而無紀不繇其要則<br>雜而易荒孔氏大學一書所以為之序而揭其要也<br>夫吾夫子之道即群聖人之道而吾夫子之說亦即<br>群聖人之說自曾子傳什已不能外六經而更為之<br>辭其曰克明峻德曰作新民曰於緝熈敬止曰宜其<br>家人曰於乎前王不忘皆六經說也亦足以見聖無<br>異道道無異說大學乃六經之捴會而吾夫子盖群<br>聖之大成顧夫子之經既宏大簡約曾氏之傳又加<br>詳該焉自宋儒真德秀氏衍義作而後六經群聖人<br>之道大學孔曾氏之心學所以為治治所以必本於</p>


<h4>文集卷四027-2</h4>
<p>學先后之序施為之要於是乎粲然益明且備矣舉<br>而措之誠足以為君人軌範時以交疎於君乃不克<br>卒究其施至今尚論宋治猶復為之扼擥惟我──<br>聖祖繼天立極方兵戈倥偬日不暇給獨於是書心<br>好而表章之適内殿落成即命侍臣書之廡壁便顧<br>諟也其所以上繼列聖之統而啟我國家千萬年之<br>治者要未為無助已─皇上緝熈聖學日就月將方<br>將以明德之藴大新斯民其於大學之道固躬行而<br>心得之矣顧板刻舊汗漫不足以備乙覽遂命重梓<br>焉以遺來世盖一舉而我─皇上稽古之學法祖之</p>


<h4>文集卷四028-1</h4>
<p>心裕後之規純王之治皆於是乎在是用記之以揚<br>厲於萬一若夫其綱二其目十有二其目之詳十有<br>四本書具存兹不重録<br>擬送太宰汪公致政南還序<br>所謂大臣者以天下為公不以毁譽榮辱不以進退<br>欣戚而其心常恐恐焉觀庶官之得行其職與否以<br>測國家治亂之機而因以為已榮辱欣戚盖庶官之<br>職不同而要無外於官守言責二者於言責而得其<br>言此尤國家大治之機而公天下者之所甚欲也何<br>則維辟作福維辟作威其爵之禄之廢之置之殺之</p>


<h4>文集卷四028-2</h4>
<p>生之予且奪之盖莫非一人之權而天下之所奉行<br>而弗敢逆者而諫官者乃欲奪其所予廢其所置屈<br>萬乗之尊以從一介兹非有回天之難者哉古之昏<br>世庸辟保回暱奸其所崇長信使雖以刀鋸之餘優<br>伶之賤阿保乳媪之微其臣且不敢言或言之而反<br>以為僇而况於左右之大臣素所信任者乎今太宰<br>大臣也─天子之所信任也雖有大故不可其廢去<br>宜出自─天子而今乃以四三諫臣言輙至致政去<br>是諫官之得其言而國家大治之機也吾意太宰有<br>公天下之心且將以為大賀焉而不復以已之毁譽</p>


<h4>文集卷四029-1</h4>
<p>進退為介介也且君子能必已之無媿而不能必天<br>下之無言故有蒙負俗之累而安受不韙之名而處<br>之若不聞也者其心有以自信而知天下之必有能<br>知我者也傳曰心苟無瑕何恤乎無家晋王昶有言<br>使已有可毁之行則彼言當矣使已無可毁之行則<br>彼言妄矣當則無怨於已妄則無害於身昶非知道<br>者猶若是吾又益知太宰之能自信而無恤乎天下<br>之有言與否也古之愛君者殺其身有益於君則為<br>之況廢其身以善其君乎太宰其有見矣不然以一<br>大臣之去宜不能無怏怏者而太宰不然其所惡有</p>


<h4>文集卷四029-2</h4>
<p>甚於去也太宰行予與祖焉因推其意以序</p>



</body>
</html>
