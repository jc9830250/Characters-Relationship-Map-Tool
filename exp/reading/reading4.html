<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<!-- <link rel="icon" href="icon.png" type="image/png"> -->
<title>reading4</title>
<link rel="stylesheet" href="../main.css">
<script src="../jquery-3.3.1.min.js"></script>
<script src="script.js"></script>
</head>
<body>

<h4>詩集卷二001-2</h4>
<p>校刻具茨先生詩集巻之二<br>五言律　　　　翰林院編脩王立道懋中著<br>詠汙渠鶴<br>華表歸何日乗軒事已非終朝獨含垢所幸脫虞機<br>失侶頻看影長鳴似訴饑空餘出塵意皎皎向寒暉<br>逰仙三首<br>仙人住玉京累刼道初成指樹元非姓飡松偶得名<br>龍噓雲盖引虎奉嶽圗迎相待天台路何時返赤城<br>玉室書名乆清溪得道初赤文河上籙鴻寶枕中書<br>龍吐燒丹火鸞驂度海車偶來華表上終與世人踈</p>


<h4>詩集卷二002-1</h4>
<p>何年海上客移住緱山岑未辨雲霞色先聞鸞鳳音<br>山神供石髓童子問琴心一謁紫皇去仙蹤不可尋<br>前湯菴<br>僻地多逢寺秋花滿石壇僧閑縫衲坐客到出門看<br>失姓離群乆躬耕乞食難清言殊未厭車馬去長安<br>送嚴節推<br>佐郡聲名乆辭家道路難那堪今日去猶是昔年官<br>旌節先春度爰書入夜看君平能自卜留滯不須歎<br>送陳守之任沂州郯城今沂屬邑<br>餘春隨五馬千里去長安羡子成刀夢從人問鳥官</p>


<h4>詩集卷二002-2</h4>
<p>花迎新佩綬草長古雩壇政美偏多暇言追點爾歡<br>許院判挽歌二首<br>越人生死術何事不長年仙跡壺中隠神方肘後傳<br>遺忠猶藥石故里自風烟應是軒農佐相将去九天<br>醫國早稱良金門數獻方忽聞騎鶴去無復入鵷行<br>洗藥春流咽藏舟夜壑光長安今罷市相恨失韓康<br>送益上人南歸<br>苦行不求知清吟祗自怡來尋白馬寺去作紫衣師<br>弟子邀升座山人覔贈詩還思渡杯處明月滿須彌<br>悼亾友</p>


<h4>詩集卷二003-1</h4>
<p>握手幾論文高才夙所聞将因厭塵網早已謝人群<br>日短風雲駛山空芝蕙焚不堪重挂劒宿草滿孤墳<br>正月雪和韻<br>長安春後雪猶自兆年豐萬里鴻歸處千門曉望同<br>氣融疑湛露質薄故衝風莫羨梁園賦應憐東郭窮<br>謁三忠祠<br>寥落遺忠像杉松古殿隂興亾問流水哀怨動鳴禽<br>志厄當年會神垂異代歆獨臨車馬道應識往來心<br>春日閑居三首<br>我本陸沈乆幽棲意自宜心清知俗逺地僻訝春遲</p>


<h4>詩集卷二003-2</h4>
<p>種竹先留徑移花欲傍池門前剡溪棹來往更無期<br>習静因成癖春來常閉關山人留藥去稚子借書還<br>讀傳希高士攻辭媿小山猶牽青瑣夢供奉紫宸班<br>市隠不違親移居正及春未能從白社稍得謝緇塵<br>僦地但栽秫釣魚唯煮蓴時逢河曲叟笑我獨長貧<br>題畫<br>結宅千峰裏真堪與世違雲來似招隠鳥下為忘機<br>花徑縁溪窄茶烟帶雨霏有時還隠几應是灌園歸<br>村居感興三首<br>芳樹含春風鳴禽亂晴日藜蒿欲滿園掃除唯一室</p>


<h4>詩集卷二004-1</h4>
<p>閑情共水雲生計躭書帙時無問竒人悠然獨抱膝<br>翩翩高世情悠悠避時計築室近樵漁乗春樹蘭蕙<br>雖無求仲隣亦有君平藝不學同時人獻賦空靡麗<br>出郭車馬稀况復園林好言念當塗人翻悲灌畦老<br>青瑣乆已疲玄文近能草澹然榮利間何如乞身早<br>喜唐應徳見訪别墅二首<br>學隠畏逢人郊扉絶四鄰時多譏偃蹇子獨念交親<br>竒樹行相問幽蘭坐共紉還因漉酒便一解陶潛巾<br>閑居澹時好日倚槁梧吟幸枉空虛足重聞山水音<br>滄波投迹逺玄理寄言深野服君能慣從來多道心</p>


<h4>詩集卷二004-2</h4>
<p>秋日溪上偶成<br>本無羨魚意聊復上苔磯坐惜青蘋晩行攀碧樹稀<br>兒童喧釣艇鷄犬狎鄰扉近喜桑麻好迎霜早授衣<br>晚起偶成<br>晩起獨悠然雲山滿目前常疑身是隠早覺性通禪<br>座引清心月池分洗耳泉故園翻似客草色又經年<br>秋居用唐人韻得五首<br>平生軒組意不為慕輕肥身世夔憐蚿風塵犬吠衣<br>微官百指累舊業五湖歸恠得驅馳乆秋來雙鬢稀<br>本為悲揺落還因厭俗塵次公酒狂士方朔謫仙人</p>


<h4>詩集卷二005-1</h4>
<p>偃仰四空壁周旋一墊巾眼前無長物非是拙謀身<br>四戸啼螿亂秋隂欲上階菊花收作枕草蔓緝成鞋<br>得句先書壁因琴别置齋溪雲與山月總不費安排<br>重來北山客却媿草堂靈窈窕鄭生谷寂寥揚子亭<br>檢山收地志盥手閱心經長日看逾短秋聲入夜鈴<br>木落隨寒雨林開際逺天水紋揺簟竹秋氣入琴絃<br>倚樹禽相語班荊鹿共眠機心日以盡自訝骨如仙<br>送駱質夫謝病歸湖州和王允寧二首<br>聞君舊隠處正傍太湖濱課樹收柑子澆松養茯神<br>秪縁身病累轉覺道情真何日重開徑求羊卜爾隣</p>


<h4>詩集卷二005-2</h4>
<p>高卧山圍屋幽吟竹遶町鬪雞新續句相鶴舊傳經<br>一鳥波間白千峰雨後青相憐少同病怪爾室常扃<br>七夕雨二首<br>漢渚邀靈匹幽盟此夜尋盈盈唯一水暮暮更為雲<br>灑道流餘潤揚波蕩夕氛含情愁雨絶隨淚點羅裙<br>靈鵲翻占雨神京似灌壇迎針絲亂度映燭淚先殘<br>機石新含潤河梁欲下湍尋源海上客昏黒路應難<br>送高都諫倅廣東藩幕<br>憐君香案吏乆奉─紫宸朝暫解荷囊去言從薇省<br>招秋經吳苑樹晨望海門潮逺近無須問平原欲試</p>


<h4>詩集卷二006-1</h4>
<p>蕭<br>鄉園偶成<br>為園非擇勝所欲奉親娛樹與人俱散溪因主亦愚<br>宦卑情自澹戰勝體猶臞敢謂輊纓冕出門多畏途<br>讀李忠定靖康傳信録二首<br>國勢已紛如忠賢乆見踈天心未悔禍兵事竟成虛<br>玉府非金穴魚符是蠟書空聞求内禪猶自昧前車<br>治亂亦無端興戎自晏安會因千道設嶽擬萬年看<br>城下盟初合宫中戱未闌可憐忠定淚獨灑北風寒<br>幽居</p>


<h4>詩集卷二006-2</h4>
<p>幽居何處是一徑落花中人似鹿門隠溪将剡水通<br>閑尋種瓜伴因識養雞翁獨往平生意多岐秪自窮<br>途中暑寄所知<br>旅泊淹中夏愁添毒熱新時逢隔水騎相顧滿衣塵<br>擇木頻移蔭貪程更問津不縁趨捧日長作北窓人<br>寄趙孟静時方在告<br>一官常卧病知爾學沈冥對客稱居士呼兒説道經<br>支離堪混俗猿鳥共忘形為識峨嵋老年來畏獨醒<br>舊愛山中宿因成方外逰寫經多施寺草賦獨登樓<br>耿介於陵子栖遲馬少游未能諳蜀道夢爾到滄洲</p>


<h4>詩集卷二007-1</h4>
<p>卜居後東吳曰静歐學章<br>與君數相見但訝往來踈不惜買隣費初營近市居<br>卑棲隨燕雀長物載圖書何日登樓賦虚名愧應徐<br>賀王允寧移居二首允寧太夫人迎養於京師故首章云<br>仄徑不容車迢迢奉板輿思玄隠几處入直倚門初<br>夜戸蛩螿滿秋墻薜荔踈自憐趨禄養時復憶吾廬<br>甲第連雲起一枝吾自安箧中鷦鷯賦壁上鵕鸃冠<br>客至供蔬具人閑理藥欄不須歌考室乆已夢斯干<br>允寜未有子故以祝之<br>柬盧浚卿移居</p>


<h4>詩集卷二007-2</h4>
<p>年來頻卜築只傍帝城西省樹寒猶緑宮鶯春早啼<br>官閑成小隠身病惬幽棲况是盧敖宅紅塵未許迷<br>送吳道士<br>紫氣來何逺青牛又出關客程江上雪歸夢海中山<br>風御雙鳬去身輕一鶴還餘丹幸留贈我欲駐頽顔<br>送楊都諫謫貴州<br>子雲羞執戟萬里去金門袞職将誰補玄文祗自論<br>銜恩雞舌在渉險馬蹄翻為問居夷好一官聊避喧<br>陳封君六十雙夀<br>六十鬢如絲林泉乆避時性唯便野鹿手自蓺園葵</p>


<h4>詩集卷二008-1</h4>
<p>愛客常青眼傳家有白眉醉看章服貴莱婦笑相宜<br>江隂花母節夀詩故醫家<br>一身唯苦節三徙得仙閭欲試趨庭訓還探繋肘書<br>江清魚入饌秋晩藥供蔬白首堪相慰清尊幸不虛<br>寄尹汝基<br>秋杪正愁予逢君憶歳除頽然泉上酌慰我獨離居<br>烽火驚初定田園意轉踈平生匡國願早上治安書<br>至後二日雪<br>至後雪霏霏初陽力尚微細霑羅襪冷輕逐琯灰飛<br>對樹驚花發看山失翠圍猶餘閉關意一任積荊扉</p>


<h4>詩集卷二008-2</h4>
<p>觀出軍十首<br>萬騎出長安都人夾道看旗叅龍虎動劍帶鸊鵜寒<br>玄社新分土黄金盡築壇九重憂正切又見選材官<br>聖主本修文袞胡再出軍戈鋋六月雪旌斾半空雲<br>候騎宵中發屯營栁外分幕前文武士年少有終君<br>詔出選元戎人推衛霍雄天兵六郡卒漢馬五花驄<br>氣盖燕山石歌酣易水風胡兒行徙牧不敢向雲中<br>王師亦有征慷慨羽林兵盡說從軍樂相和出塞聲<br>旌麾天際下刁斗月中鳴自媿劉生勇空令氣不平<br>瑣甲膺朱紱銀鞍跨紫騮将軍五道出戰士百金收</p>


<h4>詩集卷二009-1</h4>
<p>賈勇多超乗論兵競借籌相期窮絶漠梟取左賢頭<br>君王方北顧萬里動天誅日月占兵氣風雲識陣圖<br>邊隅休士乆将帥受恩殊一取單于帳嫖姚真丈夫<br>胡馬飲河汾兵符閫外分盡徴熊虎士逺逐犬羊群<br>燕尾翻晴旭犀皮暗曉雲不貪麟閣畫報主藉微勲<br>胡虜先秋入重興六月師簡書傳鳳闕兵陣動魚離<br>吹律風初應揮戈日乍低一軍齊洒泣為感采薇詩<br>大将鑿凶門邊庭節制尊登壇戈劒擁掃境鼓鼙喧<br>投石軍中戯椎牛幕下恩折衝樽俎意千載與誰論<br>烽火照甘泉将軍出塞年萬夫齊決拾一鼓蕩腥□</p>


<h4>詩集卷二009-2</h4>
<p>地極廻看斗谷深長斷烟蕭條夕陽外殘虜哭祁連<br>芳洲為蔡長卿題世醫家<br>傳聞蔡經宅一逕入烟霞地古藤蘿合溪廻城市賖<br>藥畦連别塢碁局上浮槎肯念文園客相從老歳華<br>和鐘石學士齋夜見雪拗體二首<br>素心仰玄鑒靈澤先成雪六出花更繁五更綿復折<br>瓊筵先幄張寳鼎名香爇懷君坐中夜虛窓澹微月<br>北地多苦寒春半猶飛雪東郭履盡穿淵明巾欲折<br>林花吐還縮野烟凍不爇遥瞻白玉臺群神朝二月<br>輓張封君</p>


<h4>詩集卷二010-1</h4>
<p>何處訪高蹤岹嶢江上峰遺安五經笥寄傲一枝笻<br>姓字漁翁識茶蔬野老供無嗟終不遇身後渥恩濃<br>贈朱從龍外兄二首<br>祗為憐同病時來款竹扉藤蘿一畝宅荷芰四時衣<br>石几焚香坐春流抱甕歸池塘入幽夢相客各依依<br>歳晩不一遇知君自晏如貧收乞米帖病學養丹書<br>野竹編漁舫山花薦客蔬風塵初息駕莫訝故人踈<br>贈數疇一首亦可作自詠<br>為儒長護落中歳學淵潜蕙草春三徑蔷薇月半簾<br>藥方閑裡輯詩巻病來添野老時相訊微吟坐短簷</p>


<h4>詩集卷二010-2</h4>
<p>代贈崇安住持僧<br>近市開蘭若塵中得静幾鐘催城樹曉錫伴野雲飛<br>化俗多傳偈持齋獨掩扉自今身得度僧法盡皈依<br>題華氏撫絃小像<br>池臺應未改山水已希聲妙寄丹青筆深傳緑綺情<br>幽蘭春日恨别鶴夜堂驚何必雍門客能令淚滿纓<br>代賀張尚寳兩歳生兩子即羅峯閣老子也<br>丞相好推賢金貂七葉傳恩遺掌璽日慶發夢熊年<br>玉樹看雙植桑弧喜再懸慚余湯餅客秋至又登筵<br>送萬容齋通判南雍</p>


<h4>詩集卷二011-1</h4>
<p>人言南土樂况復郡名雄五嶺雲中合諸夷徼外通<br>家傳孔林學俗仰曲江風驥足真堪展無嗟西復東<br>送南豐尹高文明<br>無言得官晚墨綬自為榮列宿郎官寵餘春鄉國情<br>花添製錦色江助酌泉清他日雙鳬至應蜚百里聲<br>梅窓為蔡君題<br>為愛孤山友閑窓手自栽塵襟風外洗野望雪中開<br>心賞芝蘭共年芳桃李催不嫌居近市清夢自徘徊<br>壽彭宣父<br>三月長安道東風送客歸十年桓氏學此日老萊衣</p>


<h4>詩集卷二011-2</h4>
<p>江入青春暖雲隨畫鷁飛鉅公名筆在桑梓自光輝<br>送羅希文掌鄞縣敎<br>兩獻蓬萊賦嗟君數尚竒翩然從吏隠真不忝人師<br>梁棟他時用琴書此日宜更憐桑梓近可慰白雲思<br>夀沈徳夫母<br>春日休文第東風萱草花共姜心獨苦王母髮初華<br>綵服廻清晝丹帔拂曉霞人間有瑶島何處覔仙家<br>輓盧湲江父<br>鳩杖迎賓日君顔幸未衰不妨親藥裹何意泣靈輀<br>紫誥生前寵青山故里思漳河風色暮歸路不勝悲</p>


<h4>詩集卷二012-1</h4>
<p>送李威甫掌長興敎<br>匹馬河橋别南雲欲滿空歸心依岸栁秋色動江楓<br>帝命師儒重文風吳越同他年逢弟子應自識胡公<br>送俞汝承行二首<br>國計須鹽鐵君行亦壮觀一星離北極六月發長安<br>城樹欹殘暑河梁下急湍佇聴旋斾日獻論續桓寛<br>魏闕光新命秦淮戀舊逰清心鷺洲月極目牛山秋<br>梓里情何劇萱堂志已酬明時多雨露應自足忘憂<br>送朱月河判雷州二首<br>帝徳通炎海官曹接要荒縁知今别駕非復古雷陽</p>


<h4>詩集卷二012-2</h4>
<p>展驥材堪逺歌驪思更張都門旌斾迥寒日正蒼蒼<br>藝苑乆蜚英才高獨晚成東南多好郡江海足閒情<br>春樹三山合寒雲五嶺平天門驚浪動此日仰賢聲<br>補送駱尹敖歐四年兄使諸藩二首<br>螭陛虛彤管龍章下赤墀尊親周典禮磐石漢宗支<br>天啟儲宫豫春廻使節遲淮王如好客為索桂山詞<br>泰壇初薦冊離景又重輝帝命先宗室天書出瑣闈<br>十行窺聖妙千里逐春歸此日高堂近還看著舞衣<br>送潘勿齋司黄巖訓<br>楚楚江南士扁舟向日東師儒新拜命吳越舊同風</p>


<h4>詩集卷二013-1</h4>
<p>海氣蔵仙宅山形擅學宫諸生相問俗試與說尤公<br>賀鮑如泉七十<br>緑水遶門閑楊花滿釣船折腰寧作吏負郭且歸田<br>義訓徵圖史春情屬管絃相逢不惜醉應有酒如泉<br>送孫志高侍母歸浙<br>春水正悠悠圖書上越舟潘輿憐逺道華服炫晴洲<br>况是蓬瀛客真成天姥逰明光殘草在桂樹莫淹留<br>題陽峯一首<br>楚山竒勝處共說繡林亭今古留天柱東南發地靈<br>沱江深映碧巫峽逺分青雲氣時時合為霖遍四溟</p>


<h4>詩集卷二013-2</h4>
<p>芳洲贈袁太醫<br>明時容吏隠猶自慕滄洲絶藝成三折新詩寄四愁<br>為園謝機械行世任虛舟鄉夢依然在清溪雙白鷗<br>為顧汝隆悼亡<br>旅魄悲新月歸魂逐斷雲蘭芳春日盡鸞影曉窓分<br>廿載人間世千秋湖上墳重吟贈婦句悽切不堪聞<br>野寺<br>古寺亂田間尋僧夜未還萬縁塵外盡雙樹月中攀<br>化俗多傳偈觀空獨揜關問余還嗜酒何日住廬山<br>送陸鍊師歸領道會</p>


<h4>詩集卷二014-1</h4>
<p>少君初得道謁帝上清宫鳬舄来天外鴻書秘枕中<br>祗縁丹室在重與世人逢縮地元無術泠然獨御風<br>送益上人南歸<br>面壁已多年遊方向日邉三千俱法界來去但隨縁<br>俗逺詩成易溪晴杯渡便還思竹房月獨煮恵山泉<br>送顧槩<br>逢君未徂暑别去又重陽一官新拜命廿里古封疆<br>水落舟檣逺天清驛樹長東昌本畿輔指日見輝光<br>送張僉休寧二尹<br>石室徵勞乆彤墀錫命新春光和雨露行色帶風塵</p>


<h4>詩集卷二014-2</h4>
<p>折栁聊隨俗哦松太任真君知操割否應藉佐刀人<br>月溪號詩<br>明月共千里一谿君獨幽此時堪着屐何處有蔵舟<br>猿鶴聲如答藤蘿影漸收小山今寂寞願子勿淹留<br>送朱省簿樂安<br>居人怯中夏行子發長安尊酒憐鄉國天風思羽翰<br>鶯聲春盡少江色夜深寒回首孤帆逺誰歌行路難<br>鐵瓶草堂二首<br>大市多真隠名都有逸人春深草堂静雨過棘籬新<br>貫蝨功非拙屠龍術不貧雲雷隨變化池上見飛鱗</p>


<h4>詩集卷二015-1</h4>
<p>喬木不知年茒堂鎖晝烟人疑楊子宅門有米家船<br>隠跡山南霧将雛冀北天晚成良有會莫自惜華顛<br>輓湯母<br>令子彈冠日慈親屬纊時荻灰尋舊畫機石訝新支<br>上國人留輓空庭鳥助悲秋風不相惜偏向楚帆吹<br>陽峯巻<br>雄勢標南郡岐陽第一峯雲中開錦繡天際立芙蓉<br>人物全荊盛辭華百代宗莫牽松桂夢密勿待從容<br>壽詩<br>遶徑春風入臨流甲第開冠裳三島客沆瀣萬年杯</p>


<h4>詩集卷二015-2</h4>
<p>紫誥兼君寵斑衣憶手裁瑶池何處是絃管夜頻催<br>壽吕思齋七十<br>北望心猶壮東風髮已華客盈文舉座春屬老萊家<br>對酒新烏帽傳經舊綘紗非熊行自卜十載未論賖<br>壽陸頤齋七十<br>七十健逢迎知君善養生笙歌娛晚景車馬雜春聲<br>鶴唳聞應慣茶經著始成漢庭方貴老章服此時榮<br>題惠坡<br>幽懷羨獨往茅屋住山坡蠟屐看鳴鳥浮觴坐淺莎<br>薜蘿罥僧錫麋鹿駭樵歌我亦巖棲者蔵書近若何</p>


<h4>詩集卷二016-1</h4>
<p>題顧與新清溪庄和唐應徳韻四首<br>罷官應自好負郭有瓜田宦味陶元亮詩才賈浪仙<br>高齋聴雨枕斜月過湖舩誰共幽吟者空聞招隠篇<br>舊是樵漁地投簮此卜居溪閑安藥磑春至檢農書<br>食笋思分竹腰鎌擬佩魚也知濠上樂媿我未能如<br>林卧堪遺俗村居復近湖應門時見鶴鼓棹不驚鳬<br>樹與人俱散溪因主亦愚翻嫌太寥僻庄外有桑榆<br>知君閉關乆一徑落花深書癖年長在詩盟春更尋<br>空山幾兩屐逺道四愁吟北望休相笑平生魏闕心<br>送周顒分敎嚴州</p>


<h4>詩集卷二016-2</h4>
<p>斯文周茂叔清節漢嚴陵風月還誰共雲山思獨凝<br>道依家學重敎並郡賢興庭草多幽意高臺時復登<br>和龍岡送白洛原将│命護作因得歸沐<br>画省猶牽袂征帆動渭潯九重将異命千里惬歸心<br>　　　　　幽居忘越吟我亦多鄉思金門聊陸沈<br>酬包元達侍御見示之作兼致别意二首<br>逺道客情多停橈時共過綵衣霑雨露繡服炫星河<br>時論深杯酒鄉音接棹歌清江明月滿莫問夜如何<br>吳趨投暝發楚樹帶烟微千里占星聚雙帆逐鴈飛<br>寧親恩詔渥報主壮心違尊酒憐同病天涯更獨歸</p>


<h4>詩集卷二017-1</h4>
<p>郭允新宅中秋燕集限韻得王字二首<br>圎魄臨秋半邀歡奉桂漿感時俱異客卜夜共清光<br>兎影揺鳷鵲鴻聲度建章還思擬金鑑持以奉明王<br>天街秋宇浄月露谵交光對此懷千古悠然覽四荒<br>開尊浮桂影裁句競蘭芳未就登樓賦多慚姓是王<br>秋居五首<br>和靖常携鶴羲之本好鵞山隂秋日浄湖上野烟和<br>大道機中息虛名身後多淵明真解此詩酒一生過<br>雲樹秋容澹悲歌野興豪蕭蘭元異種牛驥亦同槽<br>露白芰荷盡天清鴻鴈高朋逰隔千里魂夢為誰勞</p>


<h4>詩集卷二017-2</h4>
<p>種樹邊茅宇抛書滿石牀林居慚束帶晝坐憶含香<br>土木形骸拙江湖憂思長秋来頻對客山桂挹寒漿<br>卧遊真自得日對輞川圖燒葉茶頻煮懸錢酒旋沽<br>大言傾宋玉潜論學王符秋至吟尤苦臨風獨撚鬚<br>避樹營墻短看山引坐偏長松盤野鶴踈葉度寒蟬<br>蜂塢花成蜜蝸房露洗涎村居時易姓祇畏俗人傳<br>偶成<br>野外常無事多看種樹書迂頑堪自咲躑躅欲焉如<br>飲客中山酒尋春下澤車倦游頻息駕意惬即吾廬<br>送姚友竹二首</p>


<h4>詩集卷二018-1</h4>
<p>東風桃李滿忽向剡溪歸江暖知鱸美春深愛蕨肥<br>故山麋鹿友初服芰荷衣千里還相憶尋君舊釣磯<br>亦知簮組累自愛水雲居匹馬歸来早三鱣屬望虛<br>閑情任吳越行李總圖書何處堪髙卧山中有草廬<br>書觀瀾巻贈行涂堂主簿父二首<br>旅館忽經年歸懷感逝川雲来震澤藪春去洞庭船<br>濠水思蒙吏龍門悵馬遷江湖堪寄興莫自歎華顛<br>青春白日好千里一帆初野色雲俱媚江聲夜轉虚<br>逢人談惠麓乆客憶匡廬好去看消息殷勤戒子書<br>代作惠坡詩鄭子</p>


<h4>詩集卷二018-2</h4>
<p>由來厭朝市卜築近山家路入雲林杳籬侵石磴斜<br>汲泉因釀酒掃徑為看花屋角清溪轉桃源那更賖<br>夏日偶成<br>窮巷謝華軒幽齋入斷垣卧遊非擇勝坐鍜欲辭喧<br>有客問竒字無人知寓言時来松樹下長嘯似蘇門<br>代壽曹山人六十<br>釀酒擷園蔬為歡此度初身因烏帽寵人以白眉譽<br>舊識尚書履今来長者車早諳清浄理寧藉養生書<br>義興道中<br>倚棹水雲邊溪光共杳然琴尊百里道竹樹一村烟</p>


<h4>詩集卷二019-1</h4>
<p>山果迎秋落汀花帶晚妍夜來何處宿相逐捕魚船<br>登孤山用唐人張祜韻<br>兀坐俯孤岑翛然出世心烟霞千嶂曉桑柘半溪隂<br>鶴去亭猶古人幽山更深已看塵跡逺况復近東林<br>紫陽菴<br>幽翳蔵靈境攀窺石磴寒奔峯度天外飛閣出林端<br>憩洞思探籙疏泉學煮丹重來定何日明去欲辭官<br>崇徳道中<br>望望越溪幽烟波横素秋桑園多傍水荻岸一維舟<br>落鴈窺沙漵行人指驛樓棹歌中夜發芳杜滿前洲</p>


<h4>詩集卷二019-2</h4>
<p>吳廷宣父母雙輓<br>鹿門棲隠處耕織自相依忽此歌狸首初因哭少微<br>梁鴻山下宅孟母室中機寥落那堪問空餘明月輝<br>壽苗東洲七十<br>為儒不得意老去素風存愛客多懸榻謀身獨灌園<br>柴門耽舊隠紗帽奉明恩白髮春來長怡情此一尊<br>題文苑　常熟錢氏别業也<br>家本詩書業幽居總好儒天龍座上客山海壁間圖<br>問字時能說鳴琴聊自娛重來解組後不似北山逋<br>茹瀾堂號詩</p>


<h4>詩集卷二020-1</h4>
<p>靈液千年發虛堂半嶺懸池喧瀑布雨窓暝具區烟<br>長日雲俱卧幽襟俗盡捐吾纓如可濯携手弄潺湲<br>陸節之夫婦七十雙壽<br>奕奕金章客歸來兩鬢星仰天窺鶴唳閉户著茶經<br>五柳宜同傳三休已作亭使君况有婦七十共修齡<br>途中送春寄諸弟<br>客行愁節換况復是春歸檣燕如相訊汀花亦盡飛<br>問程猶故國千里更遲遲遥憶高堂燕重嗟定省違<br>初入都寄親知<br>薄宦蓬應似往來唯所飄振衣聊息駕鳴玉更趨朝</p>


<h4>詩集卷二020-2</h4>
<p>慣學金門隠多慚華鬢饒滄洲有故侶松桂欲相招<br>吕梁題養素軒<br>大檏元無事幽居堪自怡雲依書幌静石共藥欄欹<br>白賁存吾道玄文任俗疑風塵千古意誰識染絲悲<br>野望<br>水漫孤村白花依别嶼紅隂隂沙際日細細午前風<br>貰酒從隣媪呼舟學釣翁一春唯寄興山色鳥聲中<br>寄王允寜用舊贈韻<br>憶昨趨金馬承恩共一時君今卧西華我亦戀南枝<br>永念關中使多傳别後詩燕雲猶自隔吳苑倍相思</p>


<h4>詩集卷二021-1</h4>
<p>送篆文生<br>吳客偏多藝君能解古文鴻都初待詔燕市忽離群<br>科斗舟迎字鳬鷖沙漾紋相看俱得意寜惜去來勤<br>壽蕭尹<br>吏隠不違親歸來白髮新大椿宜晚歳五栁絶風塵<br>紫誥衘恩重班衣獻舞頻庭中聞鳳吹蕭史是前身<br>歲暮送客<br>月窮知歳晚游子促歸心殘雪千門曙寒風百里隂<br>目隨長路斷情寄故園深日暮幽齋裡何人共越吟<br>得家書三首</p>


<h4>詩集卷二021-2</h4>
<p>三春候歸鴈四月見家書客思真無賴親恩自不踈<br>詩書餘舊業水竹卜新居喜極渾忘寐千金定未如<br>吳楚同千里君親自一心看雲遥北極望日遲南音<br>未返王陽馭空成越舄吟春來江漢水何似舊時深<br>春盡逢南鴈翻令感歳華五年猶作客一命亦為家<br>肉食愁黄竹蓴羮想白華何時萊子服謾向故人誇<br>送黄三峯僉憲山東<br>羨爾獨懷竒為郎已後時欲觀滄海日不愈白雲司<br>繡斧承秋令丹書屬夜思寄車應問俗更訪嶧山碑<br>和陳平岡七夕韻</p>


<h4>詩集卷二022-1</h4>
<p>牛女何年事猶尋此夜盟多君先得巧揺筆報詩成<br>秋興尊前發河流天畔明蘭章無以報空自媿同聲<br>送壽昌吳尹<br>出宰動星文孤城百里分山猶富春古道以子陵聞<br>鳬舄雙看别牛刀獨樹勲重尋治縣譜美政接番君<br>送李仲西都諫節推大名<br>未厭承明直那堪祖道看象刑清禁甸持節渡桑乾<br>朝下衣香在焚餘諫草殘霜楓迎去馬似照寸心丹<br>九月七日汪維義宅對菊<br>他鄉七日酒應為菊花催踈鬢風前帽覊懷江上臺</p>


<h4>詩集卷二022-2</h4>
<p>秋光寒拂檻霞色暝侵杯揺落易為感酣歌日幾迴<br>和孫季泉韻二首<br>聖主正垂裳同依日月光芳辰共清燕聮珮此登堂<br>座接陳君榻衣沾荀令香明時多事業莫遣鬢毛蒼<br>高軒貴戚里良會小春時逸興頻催酒清談各問詩<br>鵷鸞天外集商羽曲中移聚散興餘慨何年更此期<br>會同年二首<br>對酒復何疑相驚十載期鯤鵬同變化鵷鷺數追隨<br>筵敞通侯第歌憐少女詞不愁歸路暝後會恐參差<br>綺席照朱甍侯家接鳳城歌鐘五雲近軒盖一時傾</p>


<h4>詩集卷二023-1</h4>
<p>星聚慚名徳風期協友生相看語不盡特此寄同聲<br>左順門問安同郭允新作<br>追趨雙闕下瞻拜五雲間為問君王寝相隨供奉班<br>啼鴉丹禁曙調馬玉墀閑佳氣葱葱合深宫護聖顔<br>酬歐學章見贈移居<br>六一歐居士琴書滿屋清故開松菊逕應有薜蘿情<br>客借陳君榻隣慚求仲名趨朝慣相逐暗識玉珂聲<br>張映山書屋巻<br>君家碧山後舊業五車書欲就張衡賦先營諸葛廬<br>下帷山桂發隠几嶺雲虛勤苦無須問行看上石渠</p>


<h4>詩集卷二023-2</h4>
<p>登鏡光閣<br>梵居依鳳闕虛閣瞰龍宫車馬三春賞山河四望通<br>林鮮迎佛日磬逺引皇風鳥似隨縁下僧因出定逢<br>烟花迷色相水樹悟真空<br>贈僧<br>杖錫去何遲東林烟雨微出山吟更苦得禄意多違<br>鐘鼓侈齋磬袈裟厭客衣自令身得度僧俗盡皈依<br>黄公澗<br>積雨千峯潤飛流百道懸穿林驚宿鳥激石亂鳴蟬<br>　　　　　楚相陵谷自依然</p>


<h4>詩集卷二024-1</h4>
<p>移居<br>儒宫無一畝宦薄易為家地入黄啚僻門依紫陌斜<br>微吟對秋草閑歩拂簷花未就登樓賦端居念歳華<br>安黄門曾祖母九十八壽詩<br>問訊日邊書高堂百歲初蘭孫五世滿甲子六身餘<br>地訝瑶池接星占寳婺虛賓筵秋正好仙菊照華裾<br>又柬盧浚明移居<br>葵藿心常切移居近日華門窺狹斜道春傍上林花<br>守拙家四壁多方書五車清談留客處寒竹浄交加<br>輓鄒望代作</p>


<h4>詩集卷二024-2</h4>
<p>寂寂東風芳草蕭蕭北郭垂楊日落啼猿何處秋來<br>鳴鴃堪傷<br>麒麟卧殘清畫杜鵑啼徹黃昏蒿里深蔵齊魄江上<br>難招楚魂<br>花發石崇金谷月明范蠡扁舟為問當年事業不堪<br>滿目松楸<br>鄭海濤索壽鄒謹齋八十<br>短棹溪邊紅樹清尊籬下黃花秋興偏同春興田家<br>何以仙家<br>看山歳蠟雙屐沾酒日懸百錢野鶴休猜老鬢靈椿</p>


<h4>詩集卷二025-1</h4>
<p>應讓大年<br>歩虚詞四首<br>王母傳青鳥秦娥控紫鸞相期瑶島外忽上綵雲端<br>海水年来淺桃花春去殘未能逢玉舄那得問金丹<br>海上三珠樹雲中七寳車空聞徃来處何地是仙家<br>洞古羊成石林春棗似瓜刀圭雖可學歲月莫應賖<br>霧幄遶霓旌氤氲滿太清龍成雲盖引虎奉嶽圗迎<br>七聖猶同御三天各異程試求香案吏誰是歳星精<br>歴歴白榆中飄颻雙玉童神宫開太一仙路接崆峒<br>子晋仍驂鶴浮丘亦駕鴻不須能縮地萬里自乗風</p>


<h4>詩集卷二025-2</h4>
<p>寄題前湯菴<br>空林廻夕照清梵尚依微野鷺窺僧鉢天花綴佛衣<br>經翻長日過錫伴暮雲歸欲托門人宿因觀靜者幾<br>銅雀伎<br>掩涕辭金屋含情向白雲衣冠新卜道歌舞舊來群<br>貟枕無時覺哀猿終夜聞誰言妾薄命生死只從君<br>漳河流日夜歌舞未能休艶色今誰妬餘香空自留<br>朝雲不作雨陵樹早生秋滿目多疑塜君靈在此不</p>

</body>
</html>
