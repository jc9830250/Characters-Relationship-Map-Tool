<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<!-- <link rel="icon" href="icon.png" type="image/png"> -->
<title>reading4</title>
<link rel="stylesheet" href="../main.css">
<script src="../jquery-3.3.1.min.js"></script>
<script src="script.js"></script>
</head>
<body>

<h4>文集卷五001-2</h4>
<p>校刻具茨先生文集巻五<br>書　　　　　　翰林院編脩王立道懋中著<br>與友人論文書<br>吾子不以某不佞而望以文章相麗益謂非有意於<br>某不可也故忘其淺鄙為足下誦其所聞夫自三代<br>而下能文者非一士論文者非一家要之能者未必<br>論論者又未必能也夫文之所以為高下夫人而能<br>言之然而作者往往戾焉故逖探冥搜者傷於虚雕<br>琢絺繪者傷於麗詰屈聱牙者傷於竒而竒之失為<br>甚焉夫文何自而始也效諸天也易曰觀乎天文以</p>


<h4>文集卷五002-1</h4>
<p>察時變日月星辰天之所以為文也其光有常明其<br>運有常度其經緯次舍有常所故能廣覆照經四時<br>成萬物而天下古今仰焉一或薄蝕之不得其明朓<br>朒之不順其運盈縮隱見之不安其所甚者孛飛<br>彗流出於耳目之所創見則人莫不指而異之何者<br>非天文之正也今且為廋詞恠語鈎章棘句險僻艱<br>澁不可識測而欲以示諸天下傳諸後世則人有不<br>指而異之者乎故竒譎之文則亦天之彗孛之類耳<br>非盛世之所宜有也昔人有言文非能為之為工乃<br>不能不為之為工六經尚矣古之文皆不能不為者</p>


<h4>文集卷五002-2</h4>
<p>也今之好竒之士則惟以能為為工耳夫是以作之<br>日益多而傳之日益寡作而不傳周子所謂輪轅飾<br>而人弗庸者也亦奚以文為哉大抵知德者無詭言<br>淺於道者多艱說古之君子内足而外章德至而言<br>立莫不平易正達温純爾雅不雕繪而巧不探搜而<br>逺無詰屈而竒不期於文而天下後世之能文者莫<br>加焉矣後之人德則不至而求諸辭辟諸塗刻繪畫<br>以為龍蛇鬼神不瓌詭其形變惑其勢則不足以駭<br>觀者而眩愚俗然而識者過焉則固土木之而已其<br>竒果何為哉故曰仁義之人其言藹如三代而上所</p>


<h4>文集卷五003-1</h4>
<p>謂文章之士即道德之徒也自夫岐而二之而後世<br>始無文矣昔魏氏典論號善論文大畧謂奏議宜雅<br>書論宜理銘誄尚實詞賦欲麗而曰文以氣為主是<br>皆辨其末而未探其本内無所得而虚為之辭吾弗<br>與也且文如兵其作之者猶将也将賢而謀豫則操<br>縱出入隨應而不窮故左右什伍紀律嚴明則其法<br>立威蓄而勢銳如風發河決則其氣充可攻可守可<br>進可退頃刻異用而機妙百出則其變備要之必主<br>於正而後竒以濟之此将之良也苟廢正而一徇其<br>竒則其軍鮮不僨焉而世必以為無能之将矣故兵</p>


<h4>文集卷五003-2</h4>
<p>無常形以正勝者什九文無常體以竒善者什一盤<br>誥之文則六經之什一耳效而似者猶未可為常而<br>況其萬不類也哉吾子於今之時不謂無志於文而<br>恐其溺於竒不繇其道則愚之所不能黙黙也然愚<br>固亦論而未能者吾子其毋以為費於辭<br>與王樗菴書<br>惟執事以正色直言偉然為留都倚重弟竊與有榮<br>焉然别來不一通訊者以寒暄私欵無當於進脩之<br>要治體之公不足以溷記室耳乃今則有不容於隱<br>情惜已以冐寒蟬之譏者弟常之人也常本劇郡錫</p>


<h4>文集卷五004-1</h4>
<p>亦劇邑數十年號為難治邇得守如張得令如萬盖<br>私心嘗為一方幸之然弟自入都以来所聞稍有不<br>諧於衆口者豈弟之闇於知人與抑人數面好惡毁<br>譽固有不盡得其平者歟浮議籍籍皆非事實常之<br>去留都尤近計執事亦嘗有聞故欲為一白之弟昨<br>以省覲家居亦歳餘家父在告則已踰七年矣其所<br>以自處與郡縣諸公之所以見待者執事當自知之<br>飾譽言以酬所私比匪人以罔知已諒非愚父子之<br>所能也往時應守子才僅以一二人私憤遂相詆排<br>守土者至今以常為畏塗論者且謂郡中更無能獨</p>


<h4>文集卷五004-2</h4>
<p>持公論者使弟輩蒙此譏指故聊復與執事圖之然<br>子才今竟何如詆排之者今竟何如今萬令已與行<br>取庻幾公道猶未昧至於張之賢否人言之是非更<br>冀執事徐察而明辨焉使他日不復謂郡中無一公<br>論則弟之私望也餘情不能縷縷<br>答王汝中書<br>追隨數日備承教誨别後惘然若有所失忽拜手札規以紫陽之旨申以著察之云甚慰甚慰僕素弱劣<br>懵於求道竊自謂平生所誦習與夫師友之所傳聞<br>皆支離汗漫徒務口耳故一意自為已慎獨求之庶</p>


<h4>文集卷五005-1</h4>
<p>幾簡逕易守雖稍覺得力然未敢保其終能不墮落<br>者夫亦于著察之說有未之思者乎敬聞教矣敬聞<br>教矣游杭之約俟妻父過此即當從行圖遂請益之<br>私就醫則又第二義也使去草附復雅愛惓惓容靣<br>并謝不具<br>傅虚岩書<br>昨春過錢塘既得縱覽湖山之勝且日從有道者游<br>聮床之談飫聞清論自謂與吾兄真有舊緣喜幸喜<br>幸臨行候别兄適有他會遂惘然解維歸家後又領<br>手教尤切感仰今春賤恙稍平促裝北上五月初始</p>


<h4>文集卷五005-2</h4>
<p>入京凡夫俗骨秪宜奔走風塵恐西湖孤山之靈方<br>将移勒絶我也弟雖懵於聞道然亦不可謂沉溺者<br>便中幸不惜指教鎮佛老僧好否因久闕敬特託貴<br>鄉高南宇處附此申悃餘惟照亮<br>張靜思書<br>家居數年重荷雅愛行時又辱禮意稠沓感媿無任<br>僕多病之軀習於踈懶一入塵途便覺非向来面目<br>山中日對鶯花泉石不復甚以為佳邇来奔趍車馬<br>間始知坐茂樹聴啼鳥觴咏從容古人所謂一日如<br>兩日者真不虚也此豈僕軰淺薄者能堪此福哉因</p>


<h4>文集卷五006-1</h4>
<p>執事知僕聊一道之他人當見笑以為不情也<br>華鴻山書<br>敝居去文府纔一二舍而載歳之間僅得三數奉晤<br>每展頌雅音良用耿耿踈懶習慣又常抱疾疢本不<br>堪驅馳而朝例拘以三年遂勉復來此行裝紛紜不<br>及造别門下罪歉無任時下伏審道履綏和─尊翁<br>老先生茂膺壽祉孝養日隆敬羡人便草草布候不<br>備<br>華補菴書<br>僕行時匆冗適─尊斾亦且西征遂不及盡晤言今</p>


<h4>文集卷五006-2</h4>
<p>猶怏恨使至辱手敎兼瓊章之賜感慰感慰僕五月<br>初已入都而多病之體又乆與静便殊為人事所苦<br>至於觚翰亦似相仇執事謂以忙中廢吟然猶多得<br>好句而僕以病中廢吟真無復一字可道也聞道匡<br>廬彭蠡之槩輙飄然有出塵之想倘執事他日盡覽<br>其勝當不惜為僕傾倒也<br>寄有懐翁第三書<br>到京後因病冗乆失脩候船頭華山還始有小啟附<br>上想已達臺下矣盛使至詢知道履綏和大舅暨尊<br>嫂已康吉喜慰無任辱翰教懇懇且以圖報豫養為</p>


<h4>文集卷五007-1</h4>
<p>誨非愛深骨肉何以有此不肖敬奉以周旋第恐病<br>軀孱劣終負─主恩耳比得老父書云四月初因張<br>静思年叔相携一識姑蘇諸山荊溪二洞老伯嘗有<br>此約倘秋涼無事一尋此盟亦山林一勝事也如何<br>賤體近已稍平但痰嗽猶未除蓋為鬱火所攻耳<br>與沈原約第三書<br>昨過滄州偶值貴屬胡大尹匆匆附候起居十年契<br>濶之懐殊未盡其一二擬入都後可嗣脩問而久静<br>之體苦於馳驅疾疢綿延尋復數月矣盖執事向知<br>弟已告歸或不知有荊婦之變今喜弟之還都而不</p>


<h4>文集卷五007-2</h4>
<p>知故疾之猶在也蹇薄之命不足以縻禄食無足為<br>道者執事以何時過錢塘弟故人武進吕君曾上謁<br>否吕君名朋與老父同鄉舉且有會文之雅平生謙<br>恭端慎清操絶人而仕不達自寳慶推官為遼東太<br>僕丞約居苦寒之地者七年今陞僅得市舶提舉幸<br>托屬下倘以事相見惟稍加禮遇不具<br>張湖村書<br>弟往歳在羈病愁困之中惟兄曲加存恤不啻骨肉<br>感激無任家居三閱冬春日惟閉關従事方藥於宻<br>友至親多闕問訊兼文旌益北愈乏鴻便方啚謝過</p>


<h4>文集卷五008-1</h4>
<p>門下而使至又辱手敎懇懇重以腆儀彌增感恧弟<br>自入都亦嘗抱病盖蹇薄之人不足縻肉食也奈何<br>使附候并謝餘惟順時自愛以需天寵是荷<br>答程松溪書<br>自毘陵西郭之别已載閱歳雖因卧病闕問未嘗不<br>馳情左右也去夏會羅念菴年伯具知道履綏和毅<br>然以興起斯文為任敬慰敬仰即擬訪醫白下兼得<br>一奉杖履目覩風敎之盛於山川都會間竟亦坐懶<br>不果素懐良自悵悵今春恐逾明例遂爾北裝入都<br>數月病亦如之舊業荒落殊無可謂請益之地因便</p>


<h4>文集卷五008-2</h4>
<p>先此附候八月承嘉刻并謝<br>唐荊川書<br>入都四月中間不病者僅數日耳盖孱薄之人不任<br>禄食所遣固應如此且乆在静中一涉塵途便非向<br>來靣目如執事茹素有年見腥肥滿案遂生嘔噦此<br>殆難與不知已者道也乆不通信執事必能亮之大<br>抵寒暄常語不足溷記室而身心所得又無可請敎<br>者几案間非醫藥即道書每展巻亦不能盡數行也<br>奈何奈何所幸毁譽得失了不置意中悠然日用飲<br>食而已知執事以尊嫂之故心事亦不甚佳然豫養</p>


<h4>文集卷五009-1</h4>
<p>自遣為望<br>寄羅念菴第二書<br>北來過京口曾有小啟煩何主政寄上爾時謂文石<br>當亦不逺旬月而乆至都下寂無所聞僕日夕以為<br>念顧是區區者不能為人始終即他日何以受知己<br>者之重托乎近得老父書乃知猶未竣工良媿良媿<br>夫冬以寒辭夏以暑辭想世之名一藝者偃蹇固如<br>是哉清秋伏審道履康謐讀書觀稼想於時事絶不<br>經耳目僕亦能羡老叔之樂而不能従也仙凡之隔<br>豈必於物外求之洞山兄明年得來此否幸一示知</p>


<h4>文集卷五009-2</h4>
<p>以副鄙懐僕自入都不能數日不藥大抵即往年所<br>病一涉塵勞遂復交作每自計非肉食人而復勉强<br>牽戀殊可自笑也適會曾司廳先生云有貴鄉人入<br>境之便艸艸附此抱恙不盡所欲言惟亮之<br>寄袁芳洲書<br>屢拜手札兼恵鹿角後至者尤佳因行促不及製已<br>托之舍弟矣飱和含嘉皆飫執事之德也感佩何極<br>僕數年家居頗於静中得趣一涉塵途便覺不堪兼<br>存亾聚散種種興懐雖復時念執事之敎欲一切割<br>棄然學道未至終難脫然又不能得如執事者相與</p>


<h4>文集卷五010-1</h4>
<p>朝夕汝之往日竹林之約自謂丙午可以必償而俗<br>縁多累竟作子虚今來回視金陵已若十洲三島之<br>外而執事亦遂如洪厓子晋不可扳矣<br>與艾居麓書<br>弟雅辱敎愛然不奉起居者已數年于兹蓋縁多病<br>之人兼以懶性習成遂闕敬于故人耳弟自甲辰得<br>賜告家居昨春因覔醫因一至杭以游客不可以妨<br>清政竟不敢與執事相聞徜徉湖山間半月而返緬<br>懐道雅日夕馳情兹因賤恙稍平勉復來此偶敝鄉<br>親吳忞者來為貴屬下深澤縣丞附候</p>


<h4>文集卷五010-2</h4>
<p>與懋及弟書二通<br>科場文字要氣充辭暢平正豐潤須於六七月間作<br>得百篇則自下筆有助然辭之繁簡亦要得中切忌<br>支離澁滯論表須胸中先立間架然後措辭亦不可<br>落塵腐套子策場偶記舊料亦要轉换恐至雷同耳<br>大抵所當甚留意者全在經書義與論表策乃其次<br>也最不可失先後緩急之序吾前兩科正坐此弊然<br>此亦姑就場屋中事論之至大功業固自有在也勉<br>之勉之─得書乃又聞我小姪不幸知以痧疹故也<br>執書惟省豈吾父子福過灾生又自念入仕以來凡</p>


<h4>文集卷五011-1</h4>
<p>瘠人肥家利己妨物如仕宦家故態惟恐分毫似之<br>良欲稍自樹為子孫地耳─吾父母年已五十以上<br>而僅一男孫懼無以共承膝下之歡今復失之矣天<br>乎何至此極也然正已以安命養身以俟時天亦乆<br>之自定吾平日與吾弟每不汲汲望以決科進取而<br>惟以徳義相規誨正以名利為浮榮而身心為實地<br>富貴有去來而子孫須善遺耳吾弟幸為後圖母過<br>自苦然吾前亾女意甚痛傷俗所謂土梗勸木梗也<br>歸計待考滿後恐礙叔叔會試須預啚之耳荇洲身<br>後孤寡可哀責在吾弟即此是學也前譲去田既無</p>


<h4>文集卷五011-2</h4>
<p>利他人之産亦聽其所之而已<br>附荊翁書一通<br>舅氏荊川書示王甥吾生平最難開口不是人央得<br>動的亦不是為親戚做人情的若是<br>令祖　令尊兩世有一不是清苦為善的我不好開<br>口汝家房子不遭倭子燒殘奔波苦楚我不好開口<br>不遇<br>梅林公高誼我亦不好開口有此三事輳合所以我<br>公道說了不是為親戚也毎思<br>令祖　令尊兩世小心謹慎毫髪不曾倚官趂錢毫</p>


<h4>文集卷五012-1</h4>
<p>髮不曾使勢害人江隂巷内老佛之語至今鄉評尚<br>在非親戚之私言也若身没后便與他人家一般毫<br>髮不蒙優恤則善人無以勸矣但<br>梅林公高誼所謂生死見交情者非今世之所有誠<br>當於古人中求之甥可益自感激不特努力讀書求<br>進尤當立志做人自少須曉得義利是非之辨尋向<br>上去以無墜<br>祖父一脉可繼之志亦所以成<br>梅林公扶植之盛心也勉之勉之毋怠毋怠<br>嘉靖丁已春二月</p>


<h4>文集卷五012-2</h4>
<p>疏<br>明職守疏<br>臣某謹─奏為明職守嚴紀述以勵庶官以憲萬世<br>事─臣聞古之人君必設左右史以紀言動故曰君<br>舉必書雖春秋列國之微亦復不廢斯職其義重矣<br>自漢而下代有其官孔明治蜀不立史則君子以為<br>譏謂其失所先務也我─太祖開創之初即立國史<br>院而設以起居注脩撰編脩檢討等官自後國史院<br>起居註之官不設而以史官并附之翰林院雖官制<br>沿革前後稍殊其欲以史事責之脩撰編脩檢討等</p>


<h4>文集卷五013-1</h4>
<p>官則固祖宗之意也臣讀大明會典所載朝儀記事<br>官居文官第一班之後稍上夫史官秩高者不過六<br>品而使躋居第一班之後稍上豈固以寵之哉欲其<br>便於視聴而言動有紀也夫因事設官故官不濫因<br>名求實故實不悖人臣之職不過官守言責兩端而<br>已今之給事中御史有言責者也内而府部寺監外<br>而藩臬郡邑有司之吏則皆有官守者也府部寺監<br>藩臬郡邑有司之吏不守其官給事中御史不盡其<br>言法得而紏之而黜罸之今史官之於史乃獨無所<br>事事而又得以逭其失官之罪者其初本具名而無</p>


<h4>文集卷五013-2</h4>
<p>實有官而不屬之以事非如户之錢榖刑之獄訟各<br>有司存云耳夫漢之時郡國上計先上太史故司馬<br>氏父子得有所纂叙以成一代之典今臣等備員史<br>局餘年矣自朝叅之外輙散歸私第問以史事且茫<br>然不知所答遂使神聖之謨烈閼而弗章賢士大夫<br>之業湮没無紀國家諸所興為皆訛闕雜亂於簿書<br>奏復之繁而不知所考信則夫居是官者尚安得晏<br>然歳會廪禄之入日受大官之供而不以為媿且畏<br>哉臣愚欲乞─陛下叅酌古今所以立史之義國家<br>所以設官之制而振其隳廢偷惰之習使臣等皆有</p>


<h4>文集卷五014-1</h4>
<p>所自効以無負於陛下所以簡畀之意夫左順門乃<br>章奏出入之地史館在焉臣愚欲請史臣二人給以<br>筆札兼之書人凡章疏之下諸司壹一繕録毎月終<br>封識而以蔵之内閣其有所遺誤輙以罪該日執簡<br>之吏庶乎職守不廢而臣等少逭曠官之譏紀述明<br>備而　國家有以立一代之大典矣臣昧死以聞<br>定貢法疏<br>謹奏為定貢法以振士習以光　聖治事竊惟　　<br>國家用人其途雖廣然出於科貢者常什之八九科<br>試以拔才雋歳貢以恤困滯　祖宗立法至詳且善</p>


<h4>文集卷五014-2</h4>
<p>矣然法乆而玩浸失初意臣忝備史職毎遇考試歳<br>貢生得與閱巻往往見其空踈腐俗詞氣索然雖考<br>列上等者亦僅舍短取長殊未有明博雅純之文可<br>上塵─聖覽者也此等即與附選則今日各有師儒<br>之任如仍入監則他日各有民社之寄夫衰白之士<br>乆躓塲屋其英姿銳氣磨礲都盡日暮途逺志無所<br>希而欲寄以民社任之師儒其不倒行而逆施者鮮<br>矣况今名儒碩輔莫不起身庠校而使此輩為之模<br>範且承順唯諾若子弟之事父兄能無汗顔而内慙<br>矣乎往者選貢之法行天下應貢之士一時號為得</p>


<h4>文集卷五015-1</h4>
<p>人然衰白困躓者莫不飲泣咨嗟自傷以數十年積<br>累之艱而終於槁項黄馘無復一命之望臣時又聞<br>提學官畏避罪謫或不拘廩增拔以充貢此又非─<br>祖宗之意矣夫才雋之士豈不能自奮於科第而復<br>使與困滯者競驅於途則胡不盡舉而廢之而獨行<br>科試之制其不然明矣─陛下推仁盡下使一如舊<br>章而又行補貢之令使困滯者咸得以自紓海内無<br>向隅之泣德至厚也臣愚以為科貢之途固宜並進<br>而天下學校所以序為先後以充貢者其法恐未為<br>盡得也何則今之所謂廪膳生員者定於提學官之</p>


<h4>文集卷五015-2</h4>
<p>一考而已既與食粮之次則他日充貢一以為先後<br>其十餘年之間凡遇考試文理非甚庸繆輙免於停<br>降罷黜苟不至於停降罷黜則遂私相慶以為幸而<br>進取之心日消靡矣此應貢者所以多庸才而年少<br>敏特者不能無扼挈仄目於後也竊惟─國家建學<br>育材著為定式毎府學廪生四十名州三十縣二十<br>至於一與食粮之次則他日必以充貢恐非立法之<br>初意也士有志者常少無志者常多彼其所成就自<br>謂可以無咎無譽以苟延歳月而徼一命之榮猶欲<br>其激發奮勵以從事於學問不亦難乎臣愚欲稍更</p>


<h4>文集卷五016-1</h4>
<p>定其法使廪膳有一定之額而無一定之人貢者雖<br>以年資為後先而實以才否為遲速勅行天下提學<br>官俱以嘉靖二十二年為始嚴加考試各學生員毎<br>府以四十人為優等不拘廪增附皆得與食粮之數<br>州則三十縣二十其數既定中間雖有中式丁憂事<br>故等項不復替補存其粮於所在以給諸生之貧而<br>無告者焉至次年再考亦如之以至於三考四考五<br>六考亦如之其有初考與四十人之列而再考居下<br>則不復與之粮再考居下而三考復與四十人之列<br>則其粮又復與之其每考居四十人之列者則常食</p>


<h4>文集卷五016-2</h4>
<p>其粮不待言矣予奪一程其能故不才者無憾於失<br>選補不泥於格故才者益勵其業考案一定無復頂<br>補申請之煩而學之官吏亦不得挾此以媒利矣然<br>偏方狹境生員之食廪者未必一如原定之額或不<br>及數或半之甚者不及其半則又當何如夫食粮實<br>補之數各學俱有定籍今須一以嘉靖二十年為凖<br>府學生實補之數原三十人者今止以三十人為優<br>等二十五人者亦止以二十五人為優等至於州縣<br>俱可類推矣至於應貢之日則提學官不必再試但<br>計其食粮歳月多者即行起送赴京或食粮歳月多</p>


<h4>文集卷五017-1</h4>
<p>寡同者不拘二人或四五人府州縣通行送提學官<br>再試擇其更優者一人充之夫既以食粮歳月多者<br>為貢則必毎考皆優等之士貢者既皆每考優等之<br>士則豈復有庸才得厠其間以玷─國家爵命之榮<br>如今日者哉或者以為此法未可即行臣請先以食<br>粮之法行之目前起貢者姑循其舊限以五六年后<br>舊食粮者稍稍起貢然後行此亦自有漸而民不驚<br>矣如蒙俞伏乞─敕該部詳議可否或中間未盡事<br>宜一併斟酌具奏─賜之施行庶使才雋之士進有<br>所奮而無逡巡歳月之念退得所師而無汗顔模範</p>


<h4>文集卷五017-2</h4>
<p>之人其於─陛下聖明之治或可少禆萬一天下幸<br>甚臣亦不勝幸甚原係定貢法以振士習以光─聖<br>治事理未敢擅便謹具奏─聞伏候─勅旨<br>乞省親疏<br>謹奏為懇乞─天恩給假省親事臣伏覩─大明會<br>典内一欵兩京文職有離家六年之乆給假省親者<br>查無違礙許其歸省盖惟我─國家以孝治天下故<br>為是著令所以體群臣而憫其私也臣原籍直隸常<br>州府無錫縣人臣父表由進士歴南京禮部客主司<br>署郎中事主事臣以嘉靖十三年叨中應天府鄉試</p>


<h4>文集卷五018-1</h4>
<p>臣父適以本部祠祭司主事在任臣即於是年九月<br>間辭臣父母領文前赴禮部嘉靖十四年會試蒙─<br>賜進士出身改翰林院庶吉士至十五年十一月初<br>三日臣父具本奏乞放回原籍養病因寓臣書備言<br>所患臣時念父深切即欲乞歸省侍但猥叨─皇上<br>作養之恩未能少効尺寸未敢言私十六年正月又<br>蒙─聖恩授以今職十八年十二月歴俸一考給由<br>外今年五月十一日臣父復以乆病未痊奏乞再容<br>原籍調理令義男王泰抱齎因以原稿付臣臣讀之<br>倍增憂思日夜不寧兼舊患怔忡暫止復發寝食俱</p>


<h4>文集卷五018-2</h4>
<p>廢是以敢援前例昧死陳情伏望─勅下吏部查照<br>近年翰林院侍讀等官華察事例容臣回籍省親倘<br>臣父幸得痊安筋力未衰臣父子自當依限前來供<br>職誓竭犬馬以少報─聖恩於萬一臣不勝戰慄懇<br>切祈望之至<br>告養病第一疏<br>謹奏為患病不能供職懇乞─天恩容令回籍調理<br>以圖補報事臣原籍直隸常州府無錫縣人由嘉靖<br>十四年進士改庶吉士除授今職竊禄十年慙無寸<br>補縁臣體質孱弱素多疾疢本年二月初偶感風邪</p>


<h4>文集卷五019-1</h4>
<p>發嗽不已加以痰火上升中氣鬱塞伏枕逾時藥餌<br>寡效延至六月十七日忽得家書臣妻唐氏於五月<br>二十一日在原籍病故臣於病中驚聞此變痰火轉<br>盛怔忡不寧且臣父母衰年垂白知臣久疾未愈時<br>切憂思近因臣妻之變悲勞百端臣心日夕懸念又<br>臣妻遺下一子兩女皆在提孩煢煢靡恃伏望─皇<br>上憫臣疾患沉綿情極哀迫─勅下吏部查照近年<br>翰林院檢討王維楨等事例容臣暫回原籍調理庶<br>得少延殘喘倘螻蟻微軀未即顛隕自當奔走供職<br>誓竭犬馬以仰酬─皇上天地再造之恩臣不勝惶</p>


<h4>文集卷五019-2</h4>
<p>懼哀懇之至為此具本令義男王紹抱齎謹具奏<br>聞伏候─勅旨<br>第二疏<br>謹奏為患病不能供職懇乞─天恩容令回籍調理<br>以圖補報事臣原籍直隸常州府無錫縣人由嘉靖<br>十四年進士改庶吉士除授今職縁臣南方下士水<br>土未諳自竊禄以來積乖攝養且體質孱弱疾患易<br>侵本年六月間偶因衝冐暑雨饑飽非時致傷中氣<br>而過以虚隂之藥投之實陽遂使邪火上攻咳嗽頓<br>作痰涎升壅日夜靡寧伏枕經時漸就羸瘠詢之醫</p>


<h4>文集卷五020-1</h4>
<p>家咸言病在肺胃受傷已深非旦夕可療况臣父母<br>俱在衰齡家復多難臣恐其聞而憂念每書問訊但<br>以無恙報之然疾痛則思父母人子之情此又臣之<br>所以反覆于懐不能自解而日益以病者也伏望─<br>皇上憫臣疾患沉綿私情鬱結─勅下吏部查照近<br>年翰林院編脩駱文盛等事例容臣暫回原籍調理<br>倘螻蟻㣲軀未即顛隕自當奔走供職誓竭犬馬以<br>仰酬─皇上天地再造之恩臣不勝惶懼哀懇祈望<br>之至為此具本令義男王紹抱齎謹具奏─聞<br>第三疏</p>


<h4>文集卷五020-2</h4>
<p>謹奏為病勢危急再乞─天恩早令回籍調理以全<br>生命事本年閏九月初八日該臣奏為患病不能供<br>職懇乞─天恩容令回籍調理以圖補報事奉──<br>聖旨該部知道欽此臣惟臣之病盖在肺胃之間醫<br>從肺胃間攻數不售效是病于藥無賴也初臣嬰疾<br>時念二親垂白懼令有聞然獨旅沉綿骨肉背離苦<br>思一歸就父母側臣之為懐又如此乃今伏在枕褥<br>涉歴數月節序漸深疾憂漸加驅之無術去又不獲<br>玄冬永夜目不交睫咳嗽連十數發未已神虛魂揺<br>卧視床屋若水波上下臣形質本癯又積疴相纏遂</p>


<h4>文集卷五021-1</h4>
<p>至骨立食兼日不盡一器鄉里朋識憐而訊之者見<br>輙惻惻臣之命已危若累碁幸即得去就父母訪醫<br>藥沉憂既釋更事調理臣之病庶可已也若延而未<br>去恐二豎守膏肓竟為臣難臣之病未可已也伏望<br>皇上憫臣病勢危急病懐痛切─勅下吏部查照前<br>奏翰林院編脩駱文盛等事例早令回還倘枯株再<br>榮羅雀復奮即─皇上天地再生之德也臣不勝惶<br>懼哀懇之至為此具本令義男王紹抱齎謹具奏─<br>聞<br>碑</p>


<h4>文集卷五021-2</h4>
<p>擬奉─敕撰新建歴代帝王廟碑<br>臣惟功徳立而後可以享百世之祀明聖備而後可<br>以定百世之禮故祀無非族所以明典也禮不虚行<br>所以詒則也大哉祀乎禮之所尊也義之所起也而<br>百王之所崇也非天下之至明聖其孰能與於此夫<br>天下之生乆矣遐觀厥初其異於禽獸者無幾也不<br>惟不異於禽獸而且無以勝其爪牙角毒之烈也汎<br>濫懐襄民之不為魚者亦無幾也乃今得以安居暇<br>食優游焉終其天年而不夭傷而為之上者亦得升<br>冕端委以治民臨諸侯其誰與致此也故自羲農黄</p>


<h4>文集卷五022-1</h4>
<p>帝肇其治金天高辛高陽擴其化而堯舜禹湯武王<br>協其成其功徳胡可勝紀也繼是則存亾治亂相尋<br>於無窮而斯民之禍兹益酷矣則夫高祖光武之於<br>漢太宗之於唐太祖之於宋世祖之於元雖未可以<br>方古帝王而其克亂除禍濟世安民抑亦不可謂其<br>功徳之淺淺己夫法施於民則祀之以死勤事則祀<br>之以勞定國則祀之與夫能禦大災能捍大患者皆<br>在祀典此聖王所以制祀之法也故自伏羲而下廟<br>而爼豆之其禮宜矣然自漢以来雖代不廢祀而廟<br>於京師而合祀之則昉於唐之天寶宋亦因之我─</p>


<h4>文集卷五022-2</h4>
<p>太祖立廟於雞鳴山之陽所祀帝王自伏羲至元世<br>祖其位凡十有六而配享者風后而下三十七人左<br>右列之法乎古也然自─文皇帝於兹定鼎則若郊<br>社若─宗廟既皆為之改建矣而帝王廟祀尚循金<br>陵之舊恐未足以明彛典稱秩祀之意我─皇上方<br>以憲天之道稽古之學一新制作於凡類禋望秩之<br>典靡不究定禮備樂和品式煥如矣乃卜地於─京<br>師阜城門之隙草圖鳩工而始作廟焉凡壖垣門廡<br>堂寝庭戺與夫庖庫井舍之微莫不縪繕翼然燦然<br>儉而弗陋華而弗逾盖誠足以妥神靈而昭崇報矣</p>


<h4>文集卷五023-1</h4>
<p>夫禮曰作者之謂聖述者之謂明明聖者述作之謂<br>我─皇上修─太祖之秩祀述也廟於京師作也協<br>諸義而協可以垂逺之其所祭之可以不淫所謂明<br>且聖者兹其在乎廟成當紀其事於麗牲之碑臣愚<br>適奉─成命因拜手稽首而謹書之<br>箴<br>克己箴<br>天生烝民惟形與性物感無窮人化斯順往聖克念<br>乃達諸天危微之幾舜禹是傳孰無人心理順則徳<br>孰無道心欲勝則賊心亦靡二理欲爭之紜紜萬感</p>


<h4>文集卷五023-2</h4>
<p>憧憧百思已自我生亦自我克君子制之若臨大敵<br>我志惟一鼓之而靡我力果毅降旗奔師净彼氛垢<br>湛吾虚明解心之梏復性之恒口無過言身罔擇行<br>視逺惟明聰徳以聴視聴言動非禮勿為昔者顔子<br>嘗從事於斯厥功已至不貳不遷回也好學夫子稱<br>焉彼為大賢而猶若是顧兹何人忘其有事曰明以<br>察曰健以決希顔亦顔敢告來哲<br>大司馬箴<br>書賛徂征易稱帥師赫赫九伐姦宄以威古云佳兵<br>其噐不祥正人乃興亂是用亡穆征犬戎祭父納諫</p>


<h4>文集卷五024-1</h4>
<p>懼徳弗耀而勤民於逺秦任三帥覆師于殽違彼良<br>士而勇夫是謀先王有道守在四夷漢失厥策翦我<br>群黎兵不可去武不可黷皇皇六師辟之荊棘如火<br>自焚無或弗戢禁臣司兵敢告執戟<br>光禄箴<br>惟聖饗帝惟辟玉食廼烹廼饔既時既飭以共粢牲<br>以眡珍物無曰不會冢宰是職在昔聖王飯簋啜鉶<br>不以天下奉予一人周文即功惄焉朝昃池酒林肉<br>殷商用滅駢脇曼膚國乃多瘠孟子盖惡夫庖有肥<br>肉而民饑色禄臣司膳敢告執滌</p>


<h4>文集卷五024-2</h4>
<p>太史箴<br>茫茫古今上下曷稽爰惟太史簡策是司彤管煌煌<br>左言右事善人以勸淫人以懼佚旦同心成罔邪徳<br>董狐之書是稱良直南史侃侃齊不失賊夫子修春<br>秋而萬世允則惟昔聖王業業小心出入起居廼罔<br>不欽勿以深宫勿以大庭書而不法我無以示我後<br>人史臣司牘敢告執典<br>鴻臚箴<br>穆穆聖王垂裳而治聴政修令軌儀昭物則百辟卿<br>士是寅是祗會朝既盈蹌蹌濟濟各有攸職雞鳴以</p>


<h4>文集卷五025-1</h4>
<p>俟昔在周王惕夜未央視彼庭燎晣晣其光一日二<br>日無或爽厥常亦有淫辟俾晝作夜蔑彼典則而以<br>自逸暇百工是師用隳理於天下臚臣司儀敢告在<br>陛<br>太常箴<br>明明天子允秩三禮廼立奉常鬼神是主無怠於守<br>無淫於祀統和天人禔福備至其惟徳馨罔以稷黍<br>聖禹致孝衣惡食菲殷人尚鬼俗以僿弊齊景矯誣<br>歸過祝史楚稱先王不越望以祭於乎興國聴民亾<br>國聴神時謂不淫惟齋明中正以徼上帝之歆常臣</p>


<h4>文集卷五025-2</h4>
<p>司禮敢告執籩<br>廷尉箴<br>民之有情弗割于欲期于無刑乃利用獄虞周兢兢<br>或易一夫惟欽惟中懼濫法于非辜其在叔世三辟<br>乃興民弗見徳錐刀是争周圄以空秦血流離夫豈<br>不威二世而夷平仲一言齊踊不鬻漢文弛刑白骨<br>乃肉天矜于民其徳好生弗克若天儀鑒于秦尉臣<br>司獄敢告閽人<br>司空箴<br>惟王建國廼立司空以分六職以捴百工程力順時</p>


<h4>文集卷五026-1</h4>
<p>是經是營罔曰有民觀于定中罔曰有財間於農功<br>昔在堯禹土茨卑宫降於癸辛侈窮九重瑶臺瓊室<br>廼貿厥宗虒祈弱晋章華敝楚阿房未成咸陽以火<br>崇高雕鏤億兆攸詛先民有言松栢瘠土以鬼則神<br>勞以人則民苦未央壮麗漢高斯怒土臣司空敢告<br>在户<br>銘<br>求放心齋銘并序<br>今夫人之有心可以宰萬物攝群動參乎天地而立<br>人極此其為體甚微為用甚大而其妙則有甚不可</p>


<h4>文集卷五026-2</h4>
<p>測者故或跬步之頃出入異域一腔之内存亾異時<br>倏而往忽而來其身猶在此而飛揚馳騖茫焉不知<br>幾千里之逺盖其放之甚易而約之實難固未有不<br>待操而存舍之而不忘者也古之聖賢其心雖未嘗<br>不存然而日兢兢焉所以約之而不使其或放者猶<br>自力也是故有危微以為之辨焉有禮以為之制焉<br>有敬怠義欲以為之戒焉有格物致知誠意以為之<br>次焉夫是以志定而不移或夕而惕若或昧爽而丕<br>顯或屋漏而不愧或盤盂几席觴豆而有銘有戒夫<br>是以功宻而不弛志定故思慮往來不能移功宻故</p>


<h4>文集卷五027-1</h4>
<p>造次顛沛必於是盖聖賢所以能常存其心而不放<br>以宰萬物攝群動參天地而立人極者良有在耳然<br>自中人以下顧縱焉而不知檢此聖人之所以益聖<br>愚人之所以益愚而孟軻氏之所深憂也夫夫人有<br>雞犬放則知求之而心放則不知求豈愛心弗若鷄<br>犬哉弗思甚也故曰學問之道無他求其放心而已<br>矣其将以覺天下之迷而示之要乎愚讀其書至此<br>未嘗不為之惕然省惴然懼也因即所居之齋而顔<br>之曰求放心以倣古韋弦之義云銘曰<br>惟皇降衷乃鈞是人胡聖而賢胡為獸禽匪人則異</p>


<h4>文集卷五027-2</h4>
<p>而異者心是惟方寸至神且靈時出時入誰與将迎<br>出或千里匪形可尋其反而入泰然吾身存亾之間<br>天壤攸分惟古君子其中惺惺晝為宵得息養瞬存<br>孰謂一念時罔弗欽孰謂造次時罔弗矜存存不息<br>湛然虚明如卒有帥如民有君百為萬感動應乎貞<br>乃知吾心厥係匪輕乃知聖賢亦非性生舍之則否<br>操之斯成欲克由聖永鑒斯銘<br>進齋銘<br>易稱忠信所以進德乾乾之誠自朝中昃惟自暴棄<br>是為下愚與聖同類而歸則殊觱沸百川淵停澤匯</p>


<h4>文集卷五028-1</h4>
<p>其流不息乃放四海平陸覆土一簣未盈日徃靡怠<br>丘山崇成豈曰駑馬不如騏驥十駕不舍千里爰致<br>邈彼秦越載陟其垂心則弗競道匪逺而謂予何人<br>回實晞舜仲尼盖曰吾見其進而我晞顔亦步亦趨<br>誰謂今日非顔之徒　予姻丈沈君謙退士也而以<br>進名齋盖有崇徳之志焉頃以國子乆次謁選天曹<br>僅得南鴻臚署丞予益知其非嗜進者夫惟日不足<br>吉凶同情為善為利其孳孳亦一而己予嘉君之志<br>在此而不在彼也於其行書此銘遺之庶幾古人贈<br>言之義并以為他日助　校刻具茨先生文集巻五</p>


</body>
</html>
