<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<!-- <link rel="icon" href="icon.png" type="image/png"> -->
<title>reading4</title>
<link rel="stylesheet" href="../main.css">
<script src="../jquery-3.3.1.min.js"></script>
<script src="script.js"></script>
</head>
<body>

<h4>文集卷六001-2</h4>
<p>校刻具茨先生文集巻之六<br>雜著　　　　翰林院編脩王立道懋中著<br>原政<br>夫升降者道也善惡者政也隆汙者治也治由政出<br>政由道立道降而政之善政善而治之汙者古今未<br>之或聞也古之帝王求於道而不求於政故道得而<br>政隨之後世求於政而不求於道是故政非其政治<br>非其治而今之天下若異於古之天下云耳昔者大<br>禹以六府三事告其君而曰徳惟善政其在洪範曰<br>農用八政而必曰建用皇極者何也皆道也故徳行</p>


<h4>文集卷六002-1</h4>
<p>而府事叙皇極建而八政舉矣夫子之所謂人存政<br>舉修身以道者皆是之謂也然而政之在天下也以<br>道為體以時為用故離道非政也違時亦非政也易<br>曰通其變使民不倦神而化之使民宜之昔者三代<br>之興也夏以尚忠為政商以尚質為政而周以尚文<br>為政若是乎政之不同也政不同而同歸于治者何<br>哉道而已是故殷因於夏禮而周因於殷禮禮云禮<br>云即道之謂也天不變道亦不變以不變之道而損<br>益夫不得不變之法故纘禹服者非蹈常而反商之<br>政不可遂以為好異也不然則違時之治其與夫徒</p>


<h4>文集卷六002-2</h4>
<p>法之弊恐亦無大相過矣故曰道者所以立本也不<br>可不一法者所以適治也不必盡同是知道存之謂<br>政建其有極之謂政通變之謂政宜於民之謂政此<br>聖之徳而王之業三代之所以能長乆者此也漢唐<br>而下其政可得而言矣封建削而郡縣以分民井田<br>裂而租庸以率賦肉刑廢而箠笞以禁暴其於三代<br>之政之大皆蕩然矣然而論治者猶或後焉以為棄<br>其道而弗由則法之存無益也是故由其道則循漢<br>唐之法而可以適於治不由其道則雖純乎三代之<br>政猶不免為徒法而已善乎歐陽子之言曰三代而</p>


<h4>文集卷六003-1</h4>
<p>上治出於一而禮樂達於天下三代而下治出於二<br>而禮樂為虛文夫所謂出於一者道即政政即道也<br>後世離政於道而虚文以為治焉則雖謂之無政可<br>耳愚故曰升降者道也善惡者政也隆汙者治也推<br>而本之作原政<br>巧拙辨<br>客有問於予曰僕聞聖人賤巧而貴拙信乎予曰不<br>然夫觀變而化裁者聖之能也因時而守則者士之<br>修也奚而巧奚而拙吾聞古有羲之畫卦舜之使民<br>禹之治水經緯天地而不窮範圍民物而各得其斯</p>


<h4>文集卷六003-2</h4>
<p>以為天下之大巧與亦有大拙若龍逢比干之死箕<br>子之囚奴夷齊之餓屈原之沉湘而世固未有不以<br>為忠且義也故曰聖有所通時有所窮無巧無拙惟<br>變所適且子獨不觀夫化工之着於物也物物曲成<br>類無雕刻然者斯亦天地之大巧也然而人猶有憾<br>獨非拙與仲尼聖而多能有天縱之巧而齟齬坎坷<br>終身不一遇雖謂之拙可也吾聞羿之射僚之丸造<br>父王良之御扁之斵輪庖丁之解牛和緩之醫梓慶<br>之鐻匠石之運斤皆以一藝之巧絶於時而名後世<br>而况夫天下之大巧哉若之何其賤巧也客曰然則</p>


<h4>文集卷六004-1</h4>
<p>巧拙皆無不可與予曰不然夫巧或用之而善或用<br>之而不善用之而善則為通變為神化為徳慧為仁<br>術其不善者賊而已矣此漢隂老人之所以廢轆轤<br>而孟子耻機變也惟拙亦然參之魯回之愚吾知其<br>非宋人拾劵而田父蔵石之類也客曰然則吾其從<br>巧與予曰人生而静天之性也感於物而動性之欲<br>也拙其由於性乎巧其由於欲乎故拙之用其過少<br>而巧之用其過多天人之殊也夫拙古今一而已矣<br>而世之所謂巧者吾無得而窮也巧於言者喔咿滑<br>稽巧於色者嫵媚嬉怡巧於容者便獧輕捷巧於文</p>


<h4>文集卷六004-2</h4>
<p>者淫浮夸耀巧於謀者隂詭狡險千態百變若出若<br>沒子将從之吾且懼子之未能也且世亦有因拙以<br>為巧者亦有因巧以為拙者吾聞老呥守黑而得長<br>生商丘開窮老而子華以為上客寗武子愚而衛國<br>賴之絳侯木訥而卒定劉氏後斯非所謂因拙以為<br>巧者與吾又聞鄷舒以三雋才殺身智瑤以五賢亾<br>族晁錯以智囊死東市里克以中立禍晋國儀秦駢<br>戮李斯具五刑斯非所謂因巧以為拙者與子獨不<br>見夫鼯鼠乎挾其五技而不免為鴟鳶食者所長非<br>所用也子又獨不見夫楚國之狙乎伐其巧以搏王</p>


<h4>文集卷六005-1</h4>
<p>之矢而不知養由基之鳴弦其後也故曰木訥近仁<br>盛徳若不足顔子如愚而非愚揚雄草玄而尚白歸<br>真反樸以道為質人之所拙我之所徳<br>道學俗學曲學偽學辨<br>古之為學者一今之為學者四四者何也曰道學曰<br>俗學曰曲學曰偽學夫民生倥侗顓蒙非學則愚然<br>而道者學之事也故記曰人不學不知道古之聖賢<br>自其少之所習而至於終身由之自其名物度數而<br>達於義理性命之微自其身之所以自治而推之以<br>治天下國家自其一事一物而範圍天地之廣皆學</p>


<h4>文集卷六005-2</h4>
<p>也皆學則皆道也是故語其道則精一以執中多聞<br>以建事前言往行以畜徳格物致知以誠意正心而<br>修其身而未嘗不得之於學語其學則有好問好察<br>之誠有昌言之拜有終始之典有制事制心之功有<br>敬怠義欲之戒而其為法也甚備亦未嘗不本於道<br>然則何道非學亦何學非道兹其道學之所由名也<br>自夫功利之說有以耀斯民之耳目而淪溺天下之<br>心於是乎世之所以為學者始有不出於道而徒以<br>章句記誦為功文詞組繪為玩聞見口耳為習期以<br>發策决科榮身肥家無餘事矣夫是之謂俗學抑亦</p>


<h4>文集卷六006-1</h4>
<p>有志不足以定守術不足以濟務而徒苟容取寵上<br>以媚人主而下以恱當世因之以載高位竊厚禄而<br>方且自以為得兹孟子所謂以道徇乎人賈山所謂<br>修之於家而壊之於天子之庭者也夫是之謂曲學<br>末世滋偽抑亦有儒其衣冠言必稱聖賢而夷考其<br>素有庶人之所不屑者所謂窮理盡性皆非其心得<br>之説而人心天命不過為誣世之辭徳不足以修身<br>正俗而術足以鼓動後生才不足以經世濟物而辨<br>足以傾惑是非清不足以立懦亷頑而詐足以盜名<br>竊位凡其所為皆名與實反心與迹違而終不足以</p>


<h4>文集卷六006-2</h4>
<p>欺天下後世夫是之謂偽學於乎古人之學一而已<br>矣聖之所以為聖者此也賢之所以為賢者此也帝<br>之所以為帝而王之所以為王者亦此也夫曷嘗有道<br>外之學哉今之所以岐而四之者吾不知其說也盖<br>自夫夏侯氏以明經取青紫而桓榮以車馬印綬侈<br>稽古之功則俗學於是乎起矣叔孫面諛以得貴幸<br>公孫弘本學春秋而枉已阿世徒步取宰相封侯則<br>曲學於是乎起矣至於偽學之興莫知所自吾聞之<br>王制行偽而堅言偽而辨學非而博順非而澤以疑<br>衆殺而吾夫子所以有少正夘之戮亦以此則偽學</p>


<h4>文集卷六007-1</h4>
<p>自先王之時已有之直不若後世之成俗耳夫是四<br>者之學其邪正是非盖章章明甚而猶有待於辨者<br>何也程氏有言昔之惑人也乗其迷暗今之入人也<br>因其高明盖明道特以論異端之害而不知偽學之<br>害深有類焉故夫俗學曲學人皆知其非而高明之<br>士乃或溺於偽而不知者惑於似而已其於道學盖<br>不啻莠之於苗而朱之於紫此夫子所以惡是而非<br>而學者之所以不可不致其力也於乎學以道名固<br>已為夫學者之不皆道而為吾聖賢之學之病矣然<br>而聖賢之學猶自若也今乃援以文姦假以濟私皇</p>


<h4>文集卷六007-2</h4>
<p>皇焉馳騖天下於詭言譎行之中籠之以虚名結之<br>以實利使人入於其徒而不自覺而猶汲汲相高曰<br>我之學為道也我賢也我聖也噫聖賢之學其不幸<br>一至此哉昔唐韓子論佛老之害欲人其人火其書<br>廬其居明先王之道以道之愚以為欲息偽學者亦<br>必如是而後可<br>堯湯水旱解<br>災祥之説所從來舊矣五行家者流推拆微隱於國<br>有大災者必著厥咎焉天人之交若符契影響昭昭<br>乎不可誣也然以堯湯何咎而水旱因之故古今以</p>


<h4>文集卷六008-1</h4>
<p>為大惑焉解之者曰理有常然數有適會語天而遺<br>人者賊狥人以求天者固夫殃慶之騐見於易休咎<br>之徵發於書祥生於和異兆於乖此皆理之常然而<br>不可忽者故有國家者日競競焉畏天而保之猶懼<br>其或戾也而或以為未盡然者是賊其君而已矣然<br>而有適然之數係於天而人弗與焉者堯之水湯之<br>旱是也夫九年之水七年之旱雖大無道之君其應<br>當不若是烈也而以堯湯致之其説誠有所不通矣<br>愚嘗觀春秋所書自某月不雨至于某月皆以為大<br>災而記之率不過數月耳旱水而計年非古今所未</p>


<h4>文集卷六008-2</h4>
<p>有之災耶以堯湯古今未有之聖而罹古今未有之<br>災是故可以天數言而不可以人事論也夫洪荒之<br>世剖於一氣之混淪者震盪衝軋雖天地有不能以<br>自定其形者堯之時去洪荒未乆也湯之時去堯亦<br>未乆也則夫雨暘之不時水旱之不得其常固皆未<br>定之天而二聖人者適遭其會而己曰然則舜禹舉<br>而汎濫除桑林禱而雨方數千里者何也斯非人事<br>盡而災弭者與為其弭之有自知其所以致之者非<br>無繇也噫是又可以觀天矣聖人不以適會之數而<br>廢其常然之理而天之既定則又未有不復其常者</p>


<h4>文集卷六009-1</h4>
<p>也然則堯之水湯之旱其始雖由於數而其終卒歸<br>諸理知夫數無常而理有常則人君之所以事天者<br>其有不容忽焉者矣<br>書孔明出師表後<br>於乎孔明惓惓以討賊興復為己任故表此以堅後<br>主亦自量其才力優然耳孔明既死而姜維卒以數<br>出敗哀哉夫中路而輿傾輹脫則騏驥雖不能千里<br>非其罪也以駑馬御朽索服敝輿而晞千里多見其<br>不知量已且親賢臣逺小人先漢所以興隆親小人<br>逺賢臣後漢所以傾頽孔明二篇中要旨正在於此</p>


<h4>文集卷六009-2</h4>
<p>以後主之庸懦而黄皓實左右之此東京之後車也<br>是雖孔明猶難之而况於維乎善乎曹參之對其佐<br>史曰陛下孰與高帝參孰與蕭何賢此可謂能自知<br>抑能知君者當時惟蔣琬能得此意惜其不乆于位<br>耳夫以全蜀之資而孔明為之优善守之可以後亾<br>詩所謂自詒伊慼者維之謂矣予讀二表歎孔明之<br>忠誠而惜後人之不善用之也用書之以鑒云<br>跋葉母還金傳<br>予每讀史記貨殖傳至巴寡婦清未嘗不歎子長之<br>多愛而譏其謬也夫傳貨殖已非所以為訓清以一</p>


<h4>文集卷六010-1</h4>
<p>婦人而且得托名不朽貪夫窶人將日皇皇焉畜聚<br>積實耻一婦人之不如使天下見利而不聞義則子<br>長之罪也於乎若葉母者其事可以傳矣貪夫窶人<br>又安得不聞其風而重自媿耻一婦人之不如而不<br>敢覬幸於非有之取也予史氏也一言以為知一言<br>以為不知盖於是乎有深感焉<br>泉釋<br>有東吳主人航揚徐之津涉齊魯之郊倚軨息駟來<br>游于燕不知幾何年矣燕大夫疑其為而造焉廼問<br>焉曰夫顯隱違方林市戾趣故士不貳業而聖不兼</p>


<h4>文集卷六010-2</h4>
<p>濟今子棲志於冲泊之鄉凝心於虚寂之塲被纓組<br>不汩其貞逰公卿不和其光若隱若顯與時翺翔瞿<br>瞿抑抑退然自將而名聲熻乎四張子獨何以有是<br>也吾儕耽優游則罕簪紱之榮嗜進取則寡山野之<br>適將姁媮喔咿則内不自得或偃蹇傲睨則外遻於<br>物意子必有竒道善術可無秘焉主人聞之矍然興<br>曰有是哉有是哉吾聞夸世者狥名而葆已者遺迹<br>砥行者譽立而内腴者不章今子不鄙譾陋幸臨况<br>之顧無博論碩談以砭我頑冥療我憒憒而盛相推<br>揄吾且茫然失吾對己又安所取道術雖然吾日嘗</p>


<h4>文集卷六011-1</h4>
<p>有樂乎泉若終身焉其於物澹如也願因子之言繹<br>之<br>大夫曰夫高世之士林卧而巖居蕭然無營以泉自<br>娛盖嘗觀於泉之出也經巑岏越嶔﨑歴硢砑縣崔<br>嵬薄深崖注層谿俄而千巖噴溜萬壑崩欹矚飛流<br>之百仞似天際而下垂耿雄虹之連延逴銀漢之逶<br>遲揮砉迅奮翕曶紛披觱沸瀄汩電逝颷馳潗然雨<br>集滃然霧瀰飛鳥振翼而不敢下騰猱掉足而不敢<br>窺吕梁因兹喪險匡廬以之失奇静而聽之馮馮殷<br>殷鏘鏘錚錚隆隆谣谣淙淙泠泠若沸若唫有金石</p>


<h4>文集卷六011-2</h4>
<p>絲筦之聲倡和中律清濁比音若聆洞庭之廣樂而<br>聞蘇門之仙嘯也子豈有意於斯乎主人曰子言則<br>善矣吾方嬰情市朝饕禄干位又安敢假隱金門貽<br>譏北山子幸知我願言其他<br>大夫曰夫泉之出也汎潰林麓横溢溪澗風文淪漣<br>春流汗漫於是有河栁縁堤海棕蔭岸珍卉靃靡芳<br>林葱蒨菱華始發夫容照爛紫荇白蘋旖旎紛亂錦<br>鶒文鴛鵁鶄鳬鴈唼啑蓱薻隨波隱見爾乃有吳娃<br>燕姬曳纖縞出洞房衷白紵被羅裳襲齊紈之輕袿<br>懸隋珠之鳴璫御以蘭楫桂棹縱横舒皓腕蛾眉颺</p>


<h4>文集卷六012-1</h4>
<p>攘素袖流芬芳發采蓮之妙倡遡廻波以徜徉歌曰<br>采芙蓉兮渌水湄青春莫兮愁芳菲望空明兮露沾<br>衣所思不來兮將安歸此真佳冶靡麗之觀也子豈<br>有意於斯乎主人曰冶容誨谣五色眩目是易老之<br>攸戒宜吾人之三復請更命之<br>大夫曰夫泉流既清激為陂池繚以曲檻朱欄叅差<br>土山石林礧砢離奇乃有層樓列館飛甍蔽虧虹梁<br>偃蹇架其上華榱煒煜照其涯夜月浮光朝雲鏡輝<br>魚從容以出逰鳥顧影而翻飛時惟陽春日在上已<br>乃速嘉賔延名士步障横舒行厨錯置翠旍朱輪方</p>


<h4>文集卷六012-2</h4>
<p>軌狎至擬華林之高會尋洛濱之遺事頫流水而列<br>筵洗霞尊以修褉引筆長吟憑檻四睇唱籌則金谷<br>推豪摛翰則蘭亭讓麗濯纓言歸聊以娛志吾子誠<br>厭鄭衛之妖冶屏嬿婉之繁麗則此似未足累子也<br>主人曰臺池之樂亦貴游侈泆之習耳吾儕區區安<br>可語此<br>大夫曰夫嘉賔良燕非酒弗交於是酌清流之芳瀾<br>汲深澗之春濤醖以秫蘖醇酎清縹儀狄奏盎杜康<br>挫糟則有宜城竹葉中山松醪河東桑落西域蒲桃<br>味擬神瀵香踰玉膏廼矢瑶席操鸞刀割鮮導腴或</p>


<h4>文集卷六013-1</h4>
<p>寒或炰窮天産傾土毛水陸多方甘辛既調芬芳馥<br>郁煔臛煎熬麯車接軫炙騎連鑣舉斚若星搖酹鐘<br>如電交於是與鄭朝齊髠劉伶之徒浮白箕肆裸噭<br>為豪或奮袖低卬或絶纓遁逃一飲晝夜其樂陶陶<br>乃歌曰今日何日兮有酒盈尊歡樂易終兮悵獨惜<br>此芳辰衷情永懐兮誰與陳此真逰讌之至樂也子<br>亦有意於是乎主人曰酒以成禮不及於亂荒酣沉<br>湎君子非之<br>大夫曰夫烏程御荈蒙頂真茶摘以春旗焙以冬牙<br>篚以文竹沃以金沙龍團雀舌隱如蒸霞爾乃㪺石</p>


<h4>文集卷六013-2</h4>
<p>罅之清液收山谷之精英湯鼎旋瀹瓷甌細傾香浮<br>白花光淪緑塵可以釋滯可以通靈則有江湖逸士<br>缙紳先生相與掇莊老之浮談駕孔墨之遺評左揮<br>塵右操罌揚眉扼掔鼓吻風生九流雜遝百家縱横<br>紆譎微眇誇詡紛紜齊諧夷堅之志岐陽鄒嶧之文<br>探奇獵古語傀搜神談天炙轂軼衍陵髠方朔聞之<br>而巻舌夷甫嘅然以失聲此真談説之樂也子豈有<br>取於是乎主人曰清談成習晋以陵夷尤而效之吾<br>不為也願言其餘<br>大夫曰惟彼大江之南厥田上上廼陌廼阡衡從萬</p>


<h4>文集卷六014-1</h4>
<p>區土膏填淤陸海廣腴當其時雨既至溪流渺瀰乃<br>命僮奴巾柴車戒鎛耜觀新畬疏湮導瀦決塍分畦<br>逺而望之則濎兮瀯兮瀏兮洌兮紛曼延兮浩兮濊<br>兮決兮沇兮流沄沄兮茫兮若朝夕之池汎兮若鄭<br>白之渠糾笠煙屯襏襫風驅亞旅疆以旁午而趨繽<br>紛跆籍緁獵柴池於是百榖既播載耕載耘黍麥穜<br>稑其稼如雲紛披葳蕤緑葉翠莖則有和風交於逺<br>疇白日麗乎原隰野雉群雊天鷄拊翼浩浩穰穰畮<br>刈甽穫在塲盈塲在室滿室此真豐庶之樂也子豈<br>有意於斯乎主人曰務本力穡信異乎侈肆淫泆之</p>


<h4>文集卷六014-2</h4>
<p>為矣然仲尼有言不如老農請姑舍是<br>大夫曰夫上池之水其源莫測清明淳和挹而不竭<br>爾乃叅以岐黄之秘綜以倉扁之術察隂陽診虚實<br>審四時覛五色輕重剛柔齊和不忒可以濯胸中之<br>淫衺滌腠理之癥結溉五内之沉痾浣膏肓之錮疾<br>功在一勺渾渾冥冥浸淫大宅起廢持傾巧奪俞跗<br>效擬巫彭大旱爍金而不為加少百川灌河而不為<br>加盈其山則雄黄空青丹砂礬礜石英五金百材之<br>所生也其鳥獸則鹿麋熊彘犀豹之所遊也孔雀燕<br>鴈鴝鵒啄木伏翼之所棲宿也其木則有松桂椿栢</p>


<h4>文集卷六015-1</h4>
<p>槐蘖枳橘棗栗女貞布實垂榮其草則有昌陽參苓<br>藁本辛夷芩艾葵藿芎藭芍藥茺蔚菴閭蘭芷杜若<br>而又有良玉夜光靈草冬秀灑潤則千林同春飲滋<br>則百物俱壽辟若家菊潭者必擅耆頥之年食石髓<br>者必登仙聖之域也今子守此自足恬然無求而王<br>公貴人莫不欲探其涯涘挹其津流餘波剰沫委地<br>不收窮閭逺境霑濡未休則子之樂者其在是矣於<br>是主人逌爾有間曰夫大隱不出市良醫不易相民<br>各有心亦惟其尚子廼蠱我以耳目之娛侈我以荒<br>唐之觀是甘玩物之宿盭而闇折肱之成業也溺美</p>


<h4>文集卷六015-2</h4>
<p>炙之鴆毒而忘苦口之利躬也幸聞後論請終身誦<br>之<br>訟雨師文<br>皇天造物兮雨以潤之霖潦為厲兮繄誰是司雷填<br>填兮洊震電熒熒兮若連熾天冥冥兮同雲羲和失<br>官兮豐隆得志霏微霡霂兮忽而為此滂沱波流汩<br>汩兮陸殫為河百川上溢兮淼不見其渚涯魚龍紛<br>綸兮使河伯望以嬉夜淋淋其不休兮又繼之以日<br>有釜懸炊兮有蛙在室我黍離離兮蕩無遺穗我禾<br>油油兮魚得食只予欲斬彼雨脚兮苔繡劒而無鋩</p>


<h4>文集卷六016-1</h4>
<p>射彼豐隆兮弓筋解而不可張御六虬兮上天叫帝<br>閽兮開闗出望舒兮畢宿洗大明兮虞泉飛廉疾驅<br>兮取彼屏翳馳蓐收於高唐兮械陽臺之妖女山縮<br>氣兮川安流蛟龍蔵兮無逺游諒昭昭兮既定令我<br>心兮解憂<br>跋栁宗元乞巧文<br>士之不得意於時者其辭多憤激過情有怨尤之心<br>焉予觀栁州所為文往往自謂其愚且拙至於山水<br>而亦欲以愚蒙之其作乞巧文固也然予知栁州非<br>愚者叔文之用事也入其門者類非斤斤遲鈍椎魯</p>


<h4>文集卷六016-2</h4>
<p>之士而斤斤遲鈍椎魯者亦必非叔文輩所能容予<br>是故知栁州非愚者其作乞巧抑以解嘲云耳夫栁<br>子所乞其一事為文章讀乞巧文即文之至巧者又<br>何加焉且愚者多不自見柴之愚武子之愚惟夫子<br>知之二子未知云故惟不自知其愚而後為真愚知<br>其愚者必非愚也亦觀人之法然耳予因讀而疑之<br>遂竊識焉使知栁州之巧有不待乞者<br>昭穆遞遷考<br>按昭穆之制其説不經見惟商書伊尹曰七世之廟<br>可以觀徳見商之禮在孔子時已不足徵然即是求</p>


<h4>文集卷六017-1</h4>
<p>之亦可以見有國則有廟有廟則有昭穆有昭穆則<br>有祧祔其不遷者獨太祖之廟記曰天子七廟三昭<br>三穆與太祖之廟而七夫徳厚者流光故太祖之廟<br>百世不遷所謂盛徳必百世祀禮也亦義也自昭穆<br>而言則左為昭右為穆昭之一廟二世之主居之昭<br>之二廟四世之主居之昭之三廟六世之主居之於<br>穆亦然穆之一廟三世之主居之穆之二廟五世之<br>主居之穆之三廟七世之主居之取諸向明故謂之<br>昭取諸深逺故謂之穆南北之異也至於八世而下<br>則有祧如二世祧則四世遷昭之一廟六世遷昭之</p>


<h4>文集卷六017-2</h4>
<p>二廟而八世祔昭之三廟矣三世祧則五世遷穆之<br>一廟七世遷穆之二廟而九世祔穆之三廟矣凡此<br>皆劉歆之說而朱子有取焉者也抑嘗疑子雖齊聖<br>不先父食今昭者祔則穆者不遷穆者袝則昭者不<br>動若是則如昭以八世升祔者得列於七世之穆之<br>上矣曰非也宗廟之次惟以左右為昭穆而不以昭<br>穆為尊卑故朱子謂五廟同在都宫則昭常在左穆<br>常在右而外有以不失其序一世自為一廟則昭不<br>見穆不見昭而内有以各伸其尊盖每廟皆有門堂<br>寢室而墻宇四周焉亦何先食之嫌之有哉不然則</p>


<h4>文集卷六018-1</h4>
<p>紛然於左右而迄無寕主如七世之穆當遷者則一<br>遷而為昭再遷而為穆又再遷而為昭一世祔而六<br>主皆不得安其神果禮也夫獨世室之說猶有可疑<br>劉歆謂七者其正法數而宗不在此數中宗變也有<br>功徳則宗之不可豫為設數故周有文世室武世室<br>而商則有三宗焉無定數也若如諸儒之說則文武<br>之廟即在七廟中而天子亦止五廟與諸侯何以異<br>乎况如商有三宗則又當脩八廟矣竊意禮莫備於<br>周亦莫善於周然當籍去書焚之後漢之時諸儒之<br>說已與劉歆異而終未若歆說為得是以朱子取焉</p>


<h4>文集卷六018-2</h4>
<p>然朱子不遂以天子之廟言之而猶假諸侯之五廟<br>似亦闕疑之意云耳夫禮從宜易曰觀其會通以行<br>其典禮盖禮者理也孟子論班爵禄及喪禮經界皆<br>不屑於往迹而后世不之非者惟其理而已知禮者<br>其尚識其大云<br>擬端午日西海泛龍舟並晏兩宫致語<br>伏以天中佳節浮畫鷁於滄溟蓬島勝游擁金輿於<br>瑤席錦標漾日競功一鼓之奇綺幄圍春致味八珍<br>之享禮超千古喜溢九垓恭惟　明聖康惠慈壽皇<br>太后陛下柔道承　天徽音嗣世理隂教以治内為</p>


<h4>文集卷六019-1</h4>
<p>天下而得人　章聖慈仁皇太后陛下窈窕性成惠<br>溫夙著惟君子之好逑為天下之大母廼者膺　天<br>休而齊壽受聖養以同尊張西海之瓌觀厪東朝之<br>法從紫鸞並駕旖旎乎金支翠旌青鳥雙翔縹緲乎<br>龍輈鳳盖望龍津而止輦攝翟袂以登筵兹盖伏遇<br>皇帝陛下乾徤重華離明繼照治既隆於法祖孝尤<br>篤於養親屬此昌辰昭兹盛舉維揚百煉而鑄鏡後<br>宫五采以縈絲閶闔九重桃印已纒金縷昆明千頃<br>樓船共載華旗桂棹蘭橈瀲灧汾川之曲菖花艾葉<br>葳蕤渌水之湄歡聲動而海若蔵神技呈而馮夷舞</p>


<h4>文集卷六019-2</h4>
<p>霞觴稱萬壽賡周穆之遺歌仙樂奏九韶掩葛天之<br>浩唱用怡慈極匪快宸游臣等素濫吹于伶官幸執<br>藝於天樂僭陳俚語奉凟宸顔辭曰澹蕩神池銀漢<br>通寶輿齊降紫雲中天廻祥鳳凌黄道波動飛龍起<br>翠空玳瑁筵開宜永日水晶簾捲自薰風更於何處<br>尋玄圃阿母年年此地逢<br>帳詞<br>伏以郎官出宰承宣之寄斯隆循吏樹聲激揚之義<br>攸在　國家令典憲府微權即墨之無毁言匪求助<br>於左右中牟之多善政第取信於兒童恭審邑侯楓</p>


<h4>文集卷六020-1</h4>
<p>潭萬先生閤下學泝淵源行成軌範步趨而窺道極<br>斧藻以為徳華生應地靈登陳榻而嗣武出為國寶<br>訝雷劍之重光擢禮闈以蜚英涖夏官而試政方綴<br>金閨之籍旋膺墨綬之榮一命焜煌喜美錦之初製<br>百里盤錯知逰刃之有餘武城以學道愛人太丘以<br>平心率物剛介之操凜風裁於獨持精明之才擬水<br>鑑而不爽探丸戢虣咸稱邑有神明帶劍還農此謂<br>民之父母惡如已病清恐人知隣境借威遂弭鳴桴<br>之警掾曹束濕用消刻木之姦卓犖聲名增高九華<br>雍容文物作表百城廼述短詞奉揚美化詞曰</p>


<h4>文集卷六020-2</h4>
<p>桃李三春風景絃歌百里人家鳴琴欲了日初斜一<br>官清似水無事早休衙　天際舟横野渡雨餘人種<br>桑麻使君美政揔堪誇恰如春有脚行處滿城花<br>　　　　　　　　　右調臨江仙</p>


</body>
</html>
