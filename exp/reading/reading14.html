<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<!-- <link rel="icon" href="icon.png" type="image/png"> -->
<title>reading4</title>
<link rel="stylesheet" href="../main.css">
<script src="../jquery-3.3.1.min.js"></script>
<script src="script.js"></script>
</head>
<body>

<h4>文集卷七001-2</h4>
<p>校刻具茨先生文集巻之七<br>祭文　　　　    翰林院編脩王立道懋中著<br>祭周濂溪文代外父作<br>惟斯文之興喪實與世以汙隆慨微言之既絶紛千<br>載而塵蒙諒有開其必先廼徵於星聚繄夫子之挺<br>生盖早成而黙契極精藴之沉郁爰啟秘於圖書言<br>有至而弗盡意獨得而有餘若大明之始升夜冥晦<br>而復旦若多途之迷方指大道而群鄉昔仲尼之真<br>樂惟顔氏其庶幾乃夫子之光霽羗異代以同歸某<br>也蚤服膺於聖敎幸假守於兹鄉覩河洛而思績入</p>


<h4>文集卷七002-1</h4>
<p>魯阜而升堂嗟庭草之已宿覽風月而慨然聊寄辭<br>於一奠邈景行於前賢<br>祭陸白菴文<br>嗚乎往歲壬寅　兄自京師奉　太夫人以歸遇兄<br>於吕梁之滸握手立談念其别之遽也而不意其若<br>是乆也今兹　兄復自粤南奉　太夫人以歸既已<br>抵錢塘館于武林武林去家不數驛自謂可以覯兄<br>於旦夕一寫其暌違之情而不意　兄之遂至此也<br>於乎哀哉易稱謙謙君子詩美溫溫恭人　兄有名<br>位之崇而守之以澹有才識之藴而養之以拙有問</p>


<h4>文集卷七002-2</h4>
<p>學之懿而承之以遜所謂君子與恭人非耶夫仁鳥<br>覽輝無攫搏之志太阿韜光非擊刺之用是故忠誠<br>足以動物而豈弟足以宜民内而閨門三族得其和<br>外而藩臬僚友稱其信也惟　兄之事君如親而事<br>親如其君夫是以東西南北順於從令數涉數千里<br>之險而不言勞惟　兄之處官如家而處家如其官<br>夫是以圖書衣衾約於守己累十餘年之禄而無厚<br>殖於乎孰意其道途之勤廼成死疾而五品之禄竟<br>以終其身耶哀哉哀哉憶余年之甫冠陪藝苑之翺<br>翔躡騏驥之逸步始托跡於命鄉同座主而登第聮</p>


<h4>文集卷七003-1</h4>
<p>鳴玉之末行每燕語於清宵失白首而靡忘方聚散<br>之興懐忽永間於在亾詢芝焚而蕙歎憫遺孤之皇<br>皇睇繐帷之寂寞淚霑胸以縱横酌桂醑而躬奠寄<br>哀悰於短章<br>祭談安人文<br>四時代序兮秋氣分白露下兮凄以清木淅淅兮解<br>節草菲菲兮隕榮嗟蕭艾兮猶繁奄芝蕙兮先零將<br>造物兮忌美胡芳華兮易傾河漢長兮月皎皎佳人<br>一去兮重閨扄機絲斷兮支石冷綺羅寂兮塵冥冥<br>佩縱横兮玉珥暗蘭膏委兮徒華燈噫清秋兮復長</p>


<h4>文集卷七003-2</h4>
<p>夜魂營營兮安憑魚遊比目兮一朝析鸞鳥逝兮將<br>雛未成故鄉兮遙遙丹旌舉兮愁雲凝水沿廻兮若<br>咽黄蘆被渚兮多白蘋我欲招兮不可得有酒旨兮<br>殽馨魂無東兮少延佇羗惚恍兮來歆<br>祭奚賚卿文　世卿同年弟<br>於乎惟古道喪民彞殄湮孔懐孰念同體分并蔵賄<br>階厲婦口鑠金荊棘嬰膚憯兵盈庭肥醲歌舞歡飫<br>權榮蔑彼同父邈如參辰滋培槎枿枝葉翦傾不如<br>葛藟猶知本根於乎孰云斯世而有奚卿繄卿之兄<br>允篤且誠拊膺語素雪涕縱横謂卿髫丱友于性成</p>


<h4>文集卷七004-1</h4>
<p>分甘讓燠洽比晨昕辛甲之歲兩偕計行眇眇燕吳<br>依依冬春繄卿偶載左右令名如彼兩鴻比翼北征<br>一鴻漸羽翺翔　帝京胡爾乖影廖廓南鳴傷彼虞<br>羅罥罣水濵鴻集雝雝未幾俜伶於乎孰云異數之<br>遘而獨罹于卿某　等誼忝通家愛方諸昆慕類起<br>思驚訃霑纓絮觴臨奠遙慰遐靈<br>祭序菴閣老文<br>天祐我　明河嶽降神應期翊世是生哲人抑抑崇<br>儀恂恂令德不顯有聞金相玉質令德之徵含華流<br>英作為文章揚于　帝廷廼启中秘授以　國史金</p>


<h4>文集卷七004-2</h4>
<p>匱之蔵是司是紀廼叅講席弼時仔肩青坊紫署出<br>入周旋廼咨宗伯神人允宜直哉惟寅比美伯夷於<br>惟小心夙夜靡盬　帝用嘉之曰汝予輔於惟<br>明聖禮樂肇興我公承之一徳翼憑垂紳正笏賛化<br>宻勿天下乂安公無聲色嘉謨入告　帝曰汝忠爾<br>順于外予其爾從百僚瞻公山峙屹屹不震不動大<br>猷允式川澤納垢日月蔵晦公度則然兼容孰逮伊<br>昔見公公貌忽瘠人曰曷以我憂在國胡遽遘厲隕<br>兹典刑於乎殄瘁邦孰懐榮不朽有立史言弗泯矧<br>惟錫典誕光泉扄某等晩托門牆恭承茂誨聞訃衋</p>


<h4>文集卷七005-1</h4>
<p>傷涕泣有嘅揚辭布奠昭此悼衷冥鑒弗昧惻我忡<br>忡<br>祭外祖母朱孺人文<br>維靈性端以誠徳勤以儉婦婦母母皆可以範於族<br>姻風於里閭惟吾先外大父以道進退靈寔相之故<br>出宰百里有鳴琴之治入營三逕有懸車之樂每歳<br>以農時蠶月課田及桑知其早晚豐瘠與作者之惰<br>勤閔閔焉忘其身之既貴也躬爨手績朝夕不倦若<br>有非力所出不以衣食者怡怡焉忘其年之既老而<br>耋也平生尤好施予雖不足必以分人故家常無餘</p>


<h4>文集卷七005-2</h4>
<p>資又無私愛惡雖甚怒人終不為匿意故踈戚卑幼<br>常歡然無怨心於乎是宜其以望九之年而神完氣<br>强目益明耳益聰不知世有所謂衰遲疾痛之憂信<br>乎古所云仁者壽好徳而康寕者也於乎孰意夫造<br>物者竟靳以百歳與人而遂使止於斯耶不肖兄弟<br>自襁褓以至成立其嫗煦保字之恩與諸孫等歳時<br>從吾父母拜於堂下分飴戯嬉雖家人亦不謂有他<br>姓也廼不肖獨以薄宦之故不得望顔色者既五六<br>年于兹而今終已矣於乎痛哉訃至之日葬且兩越<br>月歛既不及憑其棺窆又不及臨其穴是不肖所以</p>


<h4>文集卷七006-1</h4>
<p>報其大恩者顧獨不能如諸孫也於乎痛哉瓣香千<br>里聊以寓敬并叙其悲愴不能巳之情而以告于靈<br>庶其鑒之庶其鑒之<br>祭吳封君文<br>於乎公之生也鏟迹埋光非有簮組之好而令子實<br>以甲科之英通籍金閨執簡石室於是乎膺寵嘉被<br>章服其榮燁然動於一邦有逸民處士所欲兼致而<br>不能者公之歿也得正考終非有兒女子之戀而令<br>子早奉太孺人以歸桑梓依依庭闈眷眷於是乎共<br>湯藥親含歛其哀愴然感於一鄉有孝子慈孫所深</p>


<h4>文集卷七006-2</h4>
<p>願而不可必得者盖公之教端而豫故燕翼之效由<br>子以及身公之福盛而俻故事幾之逢以人而合天<br>於乎即是二者知公可以無憾於始終而某等亦可<br>藉以少慰令子之煢煢者也徒以各守其官相望千<br>里不獲一展私情謹束帛以遙奠緘詞以寓哀而已<br>公靈有知庶其歆哉<br>祭李封君文<br>惟靈敏達之噐瓌瑋之姿至性克敦孝友怡怡率禮<br>罔愆好徳靡倦介反遺金惠捐逋劵大江之右鬱為<br>聞家駢簮襲組世振其華撫兹軌躅義訓夙弘有子</p>


<h4>文集卷七007-1</h4>
<p>蜚英瀛洲載登念昔來斯　皇恩方霈錫典躬承對<br>揚丹陛章服有榮禄養欣欣移忠之敎蚤夜彌勤于<br>幾何時廼遘末疾桑梓興懐南望嘅息迨兹夏杪戒<br>行有期重以膏肓啟手銜悲某等情切知生義深慕<br>徳布奠焚詞爰告靈魄嗚呼哀哉薊門日慘潞渚風<br>凄靈其遄歸首丘是依嗚呼哀哉<br>祭董母陳孺人文<br>惟有陳之賢媯兮抱淑質之光輝女徳懿以幽貞兮<br>順婦則而靡虧蚤夜毖以勤恤兮稽素業之贏虚佐<br>孝養於庭闈兮贍饔羞而惟時既效績於蚕織兮又</p>


<h4>文集卷七007-2</h4>
<p>惠撫于孤婺母教嗃其孔嚴兮冀成子之令圖惟歳<br>在於閹茂兮果奮翮於天衢高堂粲以解顔兮何忽<br>掩袂而涕洟將吉凶之倚伏兮抑命運其若兹思遊<br>子之千里兮目欲瞑而先悲曽光榮之幾何兮倐與<br>世而長辭嗟余義忝於通家兮聞哀音而悼咨悵繐<br>帷之空寂兮聊絮酒以陳詞魂靈耿其有知兮或恍<br>惚其來斯<br>祭俞母文<br>惟靈毓質茂族婉嫕夙成姆教孔淑柔順居貞爰惟<br>來嬪室家是宜嗟方中道天奪之儀空閨守志矢死</p>


<h4>文集卷七008-1</h4>
<p>無二允廸綱常繄女而士藐彼遺孤煢煢靡怙載鞠<br>載訓繄母而父孝養舅姑敬共饋祀服勤終始繄婦<br>而子伶仃自立垂三十年有子登庸克酬厥囏邑儒<br>朝紳列上其事　帝曰俞哉旌彼宅里明明令典風<br>于四方烈烈大節侔古共姜爰以兹歳就禄京師綵<br>鷁北飛言笑怡愉曾未煖席二豎搆厄明發悲懐南<br>望絶息於乎哀哉某等托交令子雅欽懿聲謂宜食<br>報多福永齡疇昔之旦訃音忽聞敶詞絮酒薄用申<br>誠<br>祭王孺人文</p>


<h4>文集卷七008-2</h4>
<p>惟靈英英蘭姿溫溫玉質敏慧而能裕婉順以有則<br>謂宜履和以介恒休遐壽以儀群哲而奄然隕越是<br>何報施之忒也且疾也胤嗣未立莫視其湯藥歿也<br>夫子又方守官都下莫視其含歛斯路人所共掩泣<br>而况締交於其夫子有館閣之素者夫安得而不惻<br>惻也然靈以純惠相其夫子卒策名偕榮有古令妻<br>之風服勤茹辛孝養無怠安其夫子之心而以及於<br>姑有古賢婦之徳夫於姑為賢婦於夫子為令妻斯<br>古之所謂不死而靈之芳名懿行可以昭示於無極<br>者也庶其有慰也夫庶其有慰也夫於乎秋氣慘烈</p>


<h4>文集卷七009-1</h4>
<p>凉風其悲夜之方長營魂何之爰思令淑悵曕繐帷<br>薄奠展誠申以哀詞<br>祭李太君文<br>惟靈體坤柔以貞順兮含窈窕之淑質揚令徳之光<br>華兮允昭明於壼則謇夙夜以毖共兮懼厥家之未<br>立既祗奉於蘋蘩兮亦效績於蚕織法鳲鳩之平均<br>兮藹慈誨之如一卒啟仲以奮芳兮振朝陽之彩翼<br>漸金門而羽儀兮懋宣庸於石室　帝申命以渥洽<br>兮嘉有子之楨國及耄齒之優游兮承章服之輝赫<br>日含飴以弄孫兮膺多祐之秩秩宜康寕以無期兮</p>


<h4>文集卷七009-2</h4>
<p>何考終之遽及某等偕令嗣以登朝兮雅景行於懿<br>徳誼夙敦於通家兮聆哀音而同戚跽薦誠於一觴<br>兮臨風怳以太息魂耿耿而有知兮庶來歆其髣髴<br>祭鄭碧河文<br>惟君有忠信敏達之資而成之以恬淡樂道之志有<br>溫純爾雅之文而持之以寛博溫厚之噐然而噐未<br>試於所受志未充其所至若連城之珍方剖璞而旋<br>埋千里之乗未中道而先躓豈良驥非世之所常育<br>而名寶亦造物之所忌某等幸聮美於甲科獲群游<br>於中秘時考徳而問業等臭蘭之合契誓白首以永</p>


<h4>文集卷七010-1</h4>
<p>好諒異姓而同氣念疇昔之暌携緬嶺海而遙睇杳<br>魂夢之相依睠寤言而弗置悵音書之乆寂謂道理<br>之迢逓倐哀訃之東來驚彷徨而隕涕嗟良朋之我<br>違傷仁賢之早逝聊緘詞以寄奠情愴怳而中熾於<br>乎孰意夫城闉之判袂遂永訣於當年而館閣之趨<br>陪徒悲懐於隔世也<br>祭閔憲副文<br>惟公負俶儻之雄才兮蚤翺翔於藝圃擅二龍之英<br>譽兮登天衢而並武始服政於秋臺兮懐欽恤而求<br>生占刑書以平反兮　帝載嘉其明清廼錫符以出</p>


<h4>文集卷七010-2</h4>
<p>守兮徵遺愛於前古覃千里之美化兮歌來暮於西<br>土肆管鑰之攸寄兮撫介胄乎三闗暢　皇靈於朔<br>陲兮威謀戢乎宄奸遄解紱以歸來兮會未及乎暮<br>齒托松菊以盤桓兮遺浮榮於金紫歘鳳雛之飛騫<br>兮發餘芳於桂枝方禔福以壽豈兮忽與世而長辭<br>某等偕令子以彚征兮夙仰止於高躅聆訃音而驚<br>涕兮傷哲人之無禄敬薦誠於薄奠兮宣哀悰乎短<br>詞靈耿耿其有知兮臨繐惟而鑒之<br>祭陳封君文<br>惟靈肥遯玩世清標挺俗含璞埋光碩人之軸五湖</p>


<h4>文集卷七011-1</h4>
<p>之濱姑胥之麓寄好漁弋卜鄰樵牧入倚槁梧出友<br>麋鹿盥濯巢流嘯歌鄭谷隱不違親義惟止足趨庭<br>恵訓有子式榖通籍金閨光我邦族使楚來歸錦衣<br>華轂夕膳晨餐養猶及禄促駕趨朝王程孔肅<br>帝嘉乃績恩輝遐曯　龍章鳳藻煌煌命服云何二<br>豎搆此疢毒烏鳥陳情歸途躑躅河清弗俟來歌往<br>哭凡我通家慕徳伊夙聞訃驚悼緘詞逺祝束帛瓣<br>香鑒兹心曲<br>銘<br>鄧時行墓誌銘</p>


<h4>文集卷七011-2</h4>
<p>君諱用字時行號思齋其先自邑之興道鄉蟇塘橋<br>徙居城南鍾英街族始分有諱思義者君之曾大父<br>也思義生文信文信生鉞鉞字惟威實生君城南諸<br>鄧世以塩鐵賈販貲雄鄉里故子弟多習奢誕惟威<br>尤落魄縱酒意氣傾時輩生計日縮君生六歳而孤<br>母謝盛年苦節恃君以老君幼亦秀頴知學母子朝<br>夕相砥礪業舉子無所成即棄去為弟子師養薄而<br>共愉愉如也惟威卒時遺金尚盈斤舉授所親俾營<br>什一資薪水乆之以空劵見紿君雖甚悔恨終不以<br>語人性整潔几席書劍衣履具有常度恬澹謙柔外</p>


<h4>文集卷七012-1</h4>
<p>若循俗無所可否而中心是非不爽毫髪其所交與<br>雖賤微必盡欵曲初善沈度書晩亦喜為韻語暇則<br>往來仙居梵宇間酬倡終日蕭然無營年七十三以<br>嘉靖庚子三月二十八日卒其生則成化戊子八月<br>十日也銘曰<br>元侯之功宜百代祀締昏王家漢宋襲軌爰及鍾英<br>遺芳載嗣多蔵厚亡廼以傳世植爾子孫羅山永峙<br>明故王孺人東氏墓誌銘<br>嘉靖乙未闗中王子允寧與余同舉進士又同被選<br>讀書中秘業比館試比席雅相慕重允寕時時為余</p>


<h4>文集卷七012-2</h4>
<p>說孺人賢既母太孺人來就養于京孺人從丁酉冬<br>允寕以　冊使出便道奉太孺人還關中孺人亦從<br>遂留以養允寕以己亥春單車入復　命再閱時而<br>孺人之訃至矣允寕又詳綴其系行以屬余銘且謂<br>余毋辭按孺人姓東氏祖思忠四川按察副使父魯<br>兵部車駕郎中盖東氏世衣冠以詩禮教家孺人習<br>焉又雅性端静不喜逐諸女子嬉戲祖母某姓恭人<br>憐而撫之曰是兒有食禄相必得佳婿已而識允寕<br>於焦碩人所孺人遂昏王氏碩人允寕祖母也故善<br>某姓恭人歳時數相過從允寧以童子與徃云比歸</p>


<h4>文集卷七013-1</h4>
<p>王氏業稍替時太孺人亦恧縮自疑吾新婦得無怏<br>怏廼孺人承順委至共服惡茹糲無幾微不滿意諸<br>所職愈慎以共太孺人用是嘖嘖嗟其遇内外姻乆<br>益敦和易于于至閨門嗃如也車駕君殁有頃孺人<br>兄弟議析業母栁宜人欲為孺人分使召不往但持<br>朱衣來遺稱宜人命孺人顧且咲曰朱衣耶秀才安<br>庸此即他日不能自衣耶卒以故封復其顧義不妄<br>取類此　贈檢討君之喪允寜方為弟子員意卓犖<br>不能俯仰于時時亦無問費者遂踰年不克葬徒日<br>夜深念憂戚孺人知之輙裒常所御簮珥授使為資</p>


<h4>文集卷七013-2</h4>
<p>又輒手自磔裂鎔之火示不意惜藉是葬始有日矣<br>允寧涉艱乆取志益大以逺日務讀書為古文辭或<br>矻矻夜繼孺人每坐傍側治女紅相之又稱說甘苦<br>申儆無怠如是十數年而王子遂以成名得微孺人<br>有大助歟余又聞孺人知書有識度其發言往往當<br>於事宜允寧不能詘也居常質約於世俗紛華了無<br>徤羨心即貴服食僕御一如其素人咸謂孺人宜享<br>遐福乃竟止是悲夫孺人生正徳丙寅九月二十一<br>日以嘉靖己亥五月二十六日卒年三十四某年月<br>日葬有二男子逢春長春皆不育銘曰</p>


<h4>文集卷七014-1</h4>
<p>山石碌碌易毁惟玉羊腸之車夷道裂輻厥囏並服<br>胡寕爾獨茁茁蘭芽載茁載剥霜露夏零本是用梏<br>有賢不福終始于鞠兹蔵既卜爰復其璞我銘無文<br>以綏令淑<br>王介婦華氏壙銘<br>余仲弟重道娶于華氏華氏婦以嘉靖庚子五月六<br>日卒六月廿有三日訃始至京師余婦聞而驚且泣<br>曰是曷宜有是是曷宜有是吾叔姒性婉靜端重宜<br>壽廼不壽耶自其未歸時媪有從華氏來者頗道其<br>事父母孝謹有一弟一女弟愛甚習女事足不踰壼</p>


<h4>文集卷七014-2</h4>
<p>閾既歸與吾朝夕舅姑左右問衣上食每見益共或<br>吾舅姑少不安樂輒踧踖共語意恐恐不自釋平居<br>有所可否不妄發言亦不為大聲厲色蚤起盥櫛未<br>竟已督諸女奴列坐治麻枲繹卉成布丈尺日有程<br>雖寒暑無少怠冬非甚寒爐不火服飾不取費每昏<br>時退自舅姑所使視叔姒何為方呼燈促筐篋剪紉<br>紃組或夜分猶然其勤儉亦天性也與吾居三數年<br>無幾微方員異同有語各盡情實憂疾相恤喜相慶<br>也族里往來者不謂吾二人非一姓焉比來京師又<br>時時相念不少置聞既病猶數問伯姒何時當還庶</p>


<h4>文集卷七015-1</h4>
<p>幾一相見死乃竟不相見也余聞而悲之會仲弟以<br>狀來徵銘其事八九相符且曰婦華氏系出南齊孝<br>子寳大父頤父性傳邑庠生居興道鄉若干世為錫<br>望族母江隂陳氏亦家世相埒其生為正徳丙子十<br>一月朔卒年二十有五為王氏婦八年凡五產子三<br>男皆不育惟二女子在先是婦多病每産輙病數請<br>樹妾弟猶豫未果至是廼不彌月而産産八日而遂<br>以卒余讀其辭又甚悲聞將以卒之明年二月二十<br>一日權窆于慧山祖塋之次余父所命也乃叙而銘<br>之銘曰女徳曷徵觀于所聚宜爾家人異姓同志豐</p>


<h4>文集卷七015-2</h4>
<p>耶嗇耶胡歸爾遽二十五年寔命之以爾復爾魄玄<br>室其處永即爾安尚不忘爾後嗣<br>明王介婦顧氏墓誌銘<br>介婦顧姓邑之膠山人　封刑部員外郎諱盛章之<br>孫承事郎諱可賢之長女母繆氏其生以正徳辛巳<br>四月三日年十六歸予季弟邑庠生望道生子女各<br>一人皆殤其卒以嘉靖庚子六月六日去予仲弟婦<br>華氏之卒適一月時予方在京師仲弟為婦請銘予<br>哀而許之至是予自京師歸季弟亦以状請予益愴<br>然不忍然不得辭也按状婦雅性儉素勤恪自其父</p>


<h4>文集卷七016-1</h4>
<p>家盛時以第宅輿馬相高紛紜煜爚鼎食而綺衣牙<br>籌滿前寂若無睹唯日事紃組績紡必以身先服御<br>不喜華靡既為予家婦綜理益勤閨門之政宻如尤<br>能執婦道處妯娌以和雖僮僕群萃數百指莫敢有<br>煩言焉承事君之厄于訟也仇家多徒鴟張而虎視<br>時又弗值良有司進退跋疐予弟蚤夜奔命稍稍廢<br>學婦蹙然不寕數相勞苦曰吾不能為緹縈如累君<br>何已而承事君竟以憤懣發疾卒婦慟哭毁瘠見者<br>歎曰誰謂承事君無子者承事君遺言畀以别宅一<br>區及某鄉之田千畝婦不為意動間歸吾父語之曰</p>


<h4>文集卷七016-2</h4>
<p>而翁以無子故以是為汝分良宜顧而翁方不幸可<br>因以為利耶婦涕泣唯唯退遂以田宅盡反諸母氏<br>無靳色於乎婦生長華族無侈汰驕盈之習共於從<br>令郤數千金之資不為係戀此皆婦徳所難者可不<br>謂賢歟生二十年而竟夭死哀哉予父命以卒之明<br>年二月二十一日與仲弟婦同窆于慧山之新阡異<br>塋實藁葬銘曰<br>貨財既聚見所争天下攘攘為利奔嗟爾婦徳堪儀<br>刑千金一言敝屣輕生則無禄兮殁廼永寕<br>明故顧孺人墓誌銘</p>


<h4>文集卷七017-1</h4>
<p>孺人太醫院御醫錢君春林配也錢君自嘉靖壬午<br>以名醫起家至甲午遷御醫進直　聖濟殿孺人從<br>事京邸乆之君有節菴翁之喪解去辛丑服闋始復<br>來明年壬寅孺人廼又至至未幾卒七月二十六日<br>也往余嘗與君同里居孺人之卒余吊之君既命其<br>子玄齡奉其櫬歸吴卜葬於杜宇山之新阡粤癸夘<br>某月日吉先期手玄齡所乞翰林吉士嚴君所為状<br>以泣請　銘於余盖猶以同里故余不能辭也按状<br>孺人長洲名族有世徳父伯和母陸氏夙稟懿訓婉<br>嫕有儀御醫君既失前配遴而聘焉始君父世菴以</p>


<h4>文集卷七017-2</h4>
<p>弟節菴無子以君後節菴節菴翁素嚴毅厥配鄭孺<br>人性亦專慤孺人相君周旋祗服弗怠外内咸安之<br>逮君獲以禄養節菴翁孺人益朝夕恪勤婦道有疾<br>必親侍湯藥至籲天祈以身代君醫術既精明名傾<br>搢紳間求療者户屨雜襲孺人時時語君醫生道也<br>母以緩亟母以厚薄必盡其情使勿憾用是君名又<br>日大起孺人與有賛焉孺人雅性素約不為華侈之<br>飾經紀閫以内事具有恒度教其子玄齡輩動以禮義<br>待女若婦尤委悉有恩先是玄齡之婦卒孺人哭之<br>慟兩越月竟以不起人哀其慈云孺人生於弘治己</p>


<h4>文集卷七018-1</h4>
<p>酉四月初三日春秋五十有四子男三長即玄齡順<br>天府學生娶沈河南布政杰孫女次昌齡太醫院醫<br>士娶張太醫院判承宗女次永齡娶張蘇州衛指揮<br>使瑀女女二長嫁蘇州衛鎮撫徐霑次嫁太醫院醫<br>士張子貫孫男一好禮玄齡出孫女四俱幼銘曰<br>不知其婦言視其夫謙謙之度是惟刑于廼惠廼温<br>婦婦姑姑委禄順終首丘于吴鐫石幽宫爾善永孚<br>表<br>封文林郎蕭山縣知縣東涯張翁墓表<br>於乎自先王之政不行而民始有不獲其所者生無</p>


<h4>文集卷七018-2</h4>
<p>養死無蔵重之以水旱癘疫之灾則號呼頓踣僵腐<br>於溝壑之間者相隨屬也犬狐野豕白晝而爭人之<br>胔而烏鳶翔於水上與河魚競飽雖有惻隱之心一<br>過怵然哀之再見則習而忘焉其不仁甚者雖其親<br>戚宗黨知舊知其主名居止而莫之相收恤夫固以<br>為非已責也或諉曰吾力不足也余悲之乆矣比數<br>年來水旱癘疫不時作而民又非有所仰于寛政以<br>生蒙袂而丐于市者屨大小相續然余行邑中則固<br>無有死于道路者以為皆轉徙于四鄰則又非理矣<br>既而聞諸邑人曰噫嘻此張翁之徳也翁司諫張君</p>


<h4>文集卷七019-1</h4>
<p>之父司諫君嘗令蕭山有恵政蕭山之民歌之<br>天子嘉其最以為司諫未數月以直諫罷歸君之歸<br>也翁迎謂之曰死諫爾職也然吾夫婦老矣　天子<br>以餘生畀汝此洪恩也他日則又曰吾嘗一入蕭山<br>知汝有徳於蕭山之民夫士茍可以澤物不必有禄<br>位雖不能生死者然猶可以使其有歸而不憾汝其<br>推蕭山之餘以恵吾邑之人終以母怠乃出一圖授<br>司諌君以墨規其上幾數千曰自今死無歸者必於<br>我乎棺每棺一人則於規中識月日焉期滿數乃更<br>為圖有不及棺者傭貧人完而瘞之而優計其工於</p>


<h4>文集卷七019-2</h4>
<p>是貧人日覘伺其邑中之死而未蔵者持鍤走翁所<br>無逺近必如翁指乆之環數百里間雖甚凶歳而水<br>無流莩野無遺骼則翁之為之也於乎翁可不謂古<br>之仁人哉余一日過司諫君問之前後所收已數千<br>百人矣夫奪人於魚鳶狐犬之腹而壤庇之使游魂<br>殘魄各得其所安其徳厚不啻能生死者而世顧莫<br>之能行豈非以枯骨為無知雖有禄位為民父母者<br>猶或難之與余於是數嘆慕翁以翁為仁人也司諫<br>君又每為余言翁少貧困學稍後時然有竒志銳然<br>欲以功名自見日夜誦讀至醫卜星暦堪輿佛老家</p>


<h4>文集卷七020-1</h4>
<p>言罔不涉獵性勤慤鄉人往往樂得翁為弟子師翁<br>亦樂以其所嘗學與其所以教子弟者以敎鄉人子<br>弟故彬彬多成材平生外和内剛審於義利輕重之<br>辨遇人無貧富貴賤皆能不失其意聚外氏之孤而<br>衣食之有稱貨不能償者召而與之劵其喜施而恤<br>窮盖亦素所志也司諌君之為蕭山也翁奉　詔如<br>其官封然終抑抑自將出不輿馬晩得痔病起居為<br>艱司諫君嘗躬抱持之後又病欬逆每發必以十日<br>晝夜有聲其少間也亦必十日乃復發如是者三年<br>竟以乙巳閏二月癸未卒年七十三卒之前數日有</p>


<h4>文集卷七020-2</h4>
<p>喜祥既含歛四體猶柔軟識者以為翁好徳之報云<br>翁諱獻可字廷諫别號東涯配孺人周氏與翁同封<br>子男一即司諫君選娶顧氏繼華氏鄷氏女二適朱<br>仲武恵繡孫男一應科娶尤氏女七許嫁庠生宋儒<br>殤其次許鄭邦係華孟珍黄學憲吳申鍚又其次許<br>喻永齡亦殤又其次許余季弟信道司諫君與余父<br>同登己丑榜進士雅相契重故翁之葬司諫君欲得<br>余文表諸墓隧余方以病謝文翰然義不可辭為書<br>其常所敬慕於翁與所聞於司諫君者而歸之若其<br>世系姻族與夫生卒歲月之詳則别有誌者不書</p>


<h4>文集卷七021-1</h4>
<p>狀<br>唐氏行狀<br>孺人姓唐氏常之武進人户科給事中曾可先生諱<br>貴之孫永州府太守有懐翁之第三女也母贈宜人<br>宜興任氏有懐翁與吾父同上春官一見相得甚有<br>婚姻之約故孺人歸于我翁吾常禮法名家任宜人<br>尤善綱紀内政愛而能敎諸子女皆敏恵夙成孺人<br>年五六歳時已解為纂繡紃組諸女工其兄應徳君<br>既就學則又效其佔畢習字書應徳君喜其聰警每<br>曰惜女不為丈夫子當遂亢吾宗比長益知書識古</p>


<h4>文集卷七021-2</h4>
<p>今又雅性孝謹動必咨於姆訓自吾父母及妯娌姻<br>族内外皆安之始入門猶及事吾祖贈户部主事約<br>齋府君吾祖喜曰得婦若此足慰吾老眼矣予未有<br>子孺人方盛年然數以為憂一日自歸寕從一女子<br>俱還顧謂予曰君大宗之後也不可以不亟圖此於<br>卜相皆宜子吾故為君聘之既乃時時為理笄櫛膏<br>沐飾容止唯恐其不得予意也歳庚子予兩弟相繼<br>喪婦孺人適從予京師泣且請曰日所以來以叔姒<br>實朝夕吾舅姑側耳今安能乆留此乎予遂以是歳<br>陳情歸省又明年兩弟各繼有室孺人以復從予如</p>


<h4>文集卷七022-1</h4>
<p>京師将行吾父母撫予曰吾二人齒髮若此此别也<br>無逺三載孺人聞之大感動至京廼數以歸期訊予<br>予遲之孺人輒請前發曰以堅君志竟以甲辰三月<br>歸歸時舟中人病寒熱者相繼孺人憂且悴故抵家<br>未匝月而病病幾再旬而卒不起於乎哀哉孺人之<br>既歸也吾父以舊所居囂隘欲處之别宅孺人辭不<br>可曰凡所為歸者以奉吾大人耳即少逺左右其何<br>以共婦事且非吾夫子意也孺人事予十七年從宦<br>者十年然服御一不改其素以予禄入之薄非歳時<br>賔燕食不設重肉或予偶飯於他所孺人輙為蔬具</p>


<h4>文集卷七022-2</h4>
<p>問之第曰吾適不喜肉耳至予所飲食滋味必手調<br>或一飯數起聞病既憒索杯羮嘗之以為旨目女奴<br>使進予所盖猶其平日事也於乎哀哉嘗言人生衣<br>食各有定禄溢其分則易竭吾欲使常有餘故不敢<br>取費耳於乎廼又終不禄也豈予徳薄而厚饗天故<br>以為孺人嗇耶予素簡默室中無外言然物情臧否<br>或人事隱顯得失親賔往來禮文疏數之節取予進<br>退之宜時以一二觀孺人孺人言之未嘗不中肯綮<br>也平居不為褻語惰容雖遇僮使亦無妄喜怒予有<br>微過則孺人終日不自得或一事稍善未嘗不從臾</p>


<h4>文集卷七023-1</h4>
<p>其間盖孺人於予有友道焉終孺人之生蚤作夜思<br>綜理纖宻予不復問門以内事然孺人必以請於予<br>示有從也於乎孰謂天竟奪吾良友耶孺人生於正<br>徳壬申五月朔以嘉靖甲辰五月二十一日卒年纔<br>三十有三耳子男一化弘聘太學生安子介女女二<br>俱幼其一人母陸氏孺人故所聘也於乎予為薄禄<br>所縻不克偕孺人以歸使携諸兒逺涉數千里之險<br>廼孺人之殁又不克一言與訣訃聞留滯數月始得<br>歸則塵滿繐帷凉溫變節矣撫棺長慟竟何及哉竟<br>何及哉獨計乞銘於</p>


<h4>文集卷七023-2</h4>
<p>聞人以為不朽之圖庶可少慰幽泉未瞑之目敢先<br>窀穸之期而以請于下執事惟<br>執事其憐而許之<br>先人嘗輯國史考六部畧刪正五代史春秋國<br>編唐詩類編惜以蚤世間未成書書成者亦<br>一不及梓所遺詩文藁散逸之餘僅存若干<br>篇弘念手澤寶蔵之久矣幼孤不能讀父書<br>且卒卒業舉朝也丙子夏五居憂暇日啟篋<br>捧誦敬讐數過因鋟諸木凡得詩五卷文七</p>


<h4>文集卷七024-1</h4>
<p>卷附録一卷為卷什有三噫斯集也厯三十<br>年餘始出者知<br>先人雅志匪徒欲以文採自表見也刻此庶減<br>弘不人之罪云若其成一家言可以垂不朽<br>事賴有<br>諸老先生之言在余小子何敢與知焉<br>男化弘頓首百拜敬識於<br>嘉樂堂中<br>校刻具茨先生文集巻之七　萬暦戊寅嵗梓</p>



</body>
</html>
